Quatre amics, dos nois i dues noies nascuts el 1920, creixen junts al barri obrer de la Barceloneta. Comencen a descobrir el món en un ambient humil i llibertari, i la proclamació de la República els obre un amplíssim horitzó de possibilitats, il·lusions i esperances. Però la Guerra Civil i la posterior repressió franquista ho estronquen tot. La vida de tots quatre i de les seves famílies queda marcada per l'impacte d'uns fets històrics que influeixen d'una manera especialment tràgica en la relació d'amor i d'amistat entre els dos nois, Germinal i David. El mateix Germinal, ja vell, narra la seva experiència escruixidora a un jove director de cinema que busca argument per fer una pel·lícula històrica. Reconstrucció vivíssima d'un període sovint mal explicat, Memòria d'uns ulls pintats és, per damunt de tot, una extraordinària història d'amor.





Lluís Llac





Memòria d'uns ulls pintats





ePUB v1.0

vidadoble 05.04.12





© Lluís Llach, 2012

Primera edició: febrer del 2012

© d'aquesta edició: Grup Editorial 62, S.L.U., Editorial Empúries

info@grup62 .com

www.editorialempuries.cat

Fotocomposició: Víctor Igual

Impressió: Liberdúplex

DL: B. 814-2012

ISBN: 978-84-9787-759-6





vol que l'hi digui, senyor director? L'únic de la seva corda capaç d'imaginar la Barceloneta d'aquell temps, l'únic que s'hi acostaria de veritat, que pintaria les olors, els colors... com l'hi diria... la mística, això mateix... la mística!... l'únic, seria en Fellini. El Gran Fellini. Només ell, no en dubti. Si aquell homenot romà hagués nascut a la Barceloneta l'hauria explicada de meravella i ens hauria brodat encara una altra obra mestra. El coneix, en Fellini? Vostè és tan jove... Jo vaig visionar cent vegades Amarcord. Aquella immensa obra d'art va arribar quan jo tot just vorejava els seixanta anys, i cada vegada, cada dia que la veia pensava el mateix: Ah! si aquest home hagués viscut la meva Barceloneta... Plorava al cine, sap?, encara ara quan la reviso no em puc pintar els ulls... Què vol, aquí cap geni no ho ha sabut transmetre. Més ben dit, aquí, en el cinema, jo diria que no en tenim, de genis. Ningú no l'ha explicat, la meva història, i quan dic meva no em refereixo a mi... Vostè ja m'entén... També li he de confessar que tot i només ser un pobre amant del cinema, vistes les mediocritats supines i grandiloqüents que han enfilat la narració d'aquells anys, quasi prefereixo que no s'hi hagin posat... Perdoni, perquè amb la meva sinceritat dec fregar la mala educació i no hauria de parlar així sabent que vostè té el projecte de fer-ho. No en dubti, li desitjo el millor i tampoc li amago que gent amb qui tinc molta confiança m'han assegurat que vostè té un gran talent, però... com vol que l'hi digui, jo tinc al cap una pel·lícula somiada que evidentment només hauria pogut fer l'immens Federico... Segur que el coneix, no?... Bé, escolti, tallo i perdoni, el deixo tres minuts, li faig el cafè i l'hi porto.

La Lali ja em va avisar. Però no em pensava que aquest vell presumptuós fos tan difícil d'aguantar. Em vessen els ous de tanta petulància senil. Però ho suportaré, i tant que ho suportaré! El que calgui.

La Lali diu que aquest home té una vida que podria ser un bon guió de cinema, i la Lali quasi sempre l'encerta. O sigui que, encara que acabi amb el fetge inflat d'empassar-me mala llet, li aguantaré el que calgui.

Val a dir que el paio compon un personatge interessant. Quan fa unes setmanes em va obrir la porta per primera vegada i se'm va presentar amb els ulls descaradament pintats amb unes línies blavoses, barroeres però estudiades, que li donen aquest aspecte estrafolari, em vaig quedar com un pal. I ara em pregunta si conec Fellini, el molt cretí.

És clar que em va sorprendre. No m'ho esperava i vaig quedar descol·locat. El primer round va ser per ell i per KO. Un home de 87 anys se't presenta amb els ulls així i et dius «Hòstia!». Per molt que vagis amb el posat que passes de tot i que ja no hi ha res que et pugui atabalar.

El que més fot d'ell és la manera com envolta el seu gest extravagant. Vesteix amb elegància, té un cos fort, ben endreçat i que es deu acostar al metre vuitanta. Moviments assossegats i harmoniosos. Cabells blancs amb alguna llenca rossenca que s'emmotllen perfectament a unes faccions belles, virils... Uns dels millors vuitanta-set anys que he vist mai, i no és que m'agradi reconèixer-ho. Com dos focus dalt d'aquesta planta excepcional i sense cap amanerament, els ulls pintats. Exagerats però sense cap desmesura en l'expressió. Tot portat amb una naturalitat evident, com si res no li pogués fer pensar que podria ser observat com un iaio excèntric. Deu ser per aquesta actitud elegant que el seu estirabot als ulls pren una força provocadora. Et fan venir ganes de tafanejar, de saber més, o si més no d'endevinar què collons s'amaga darrere l'aparador grotesc que s'ha muntat. I el malparit ho sap.

Prou que ho sap. I segurament juga amb mi. Necessito la seva història com el pa que menjo i mai tan ben dit. Els productors et diuen, quan tens la sort que et diguin alguna cosa: Ara el que toca és cinema de recuperació històrica, que és el que ven... i a creure. Fa més de tres anys que tinc al cap el meu projecte i encara no he aconseguit que cap d'aquests cabrons s'hi interessés. Sé que són ximpleries, però sempre m'ha obsessionat parlar de sentiments estroncats, relacions subtils, descobertes a contratemps... Tres anys sense que ningú et digui ni ase ni bèstia... vas de dret cap al petit documental per a alguna televisió provinciana. «Els ocells engabiats: angoixes i depressions». I això si tens sort...

Et necessito, avi presumptuós. La Lali té un nas de bruixa revellida per a les bones històries i la teva segurament ho és. T'escolto, t'ensabono i, si tan bona resulta, agafo el millor guionista... potser ho podria fer en Puigcerver... Ho porto cap al meu terreny, això vol dir com a mínim un any de feina, i si el productor no se'n desdiu començo a rodar abans que els ocells engabiats m'estossinin el poc talent que em deu quedar. Sí! Et necessito. I ara quan vinguis portant-me el cafè i apareguis per aquesta porta et somriuré com ho faria un seductor italià que acaba de veure la Magnani remenant una eròtica tasseta amb les mans més sinuoses d'Itàlia.





Aquest xicot té uns llavis molsuts, plens, llàstima que els esguerri amb un somriure forçat. Deu pensar que aquesta vella marieta s'estovarà amb la melangia dels seus encants. Va amagat darrere aquestes ulleres necessàriament tan modernes, com es porten ara. Pobres joves, com han d'anar. Li minven la vivor dels ulls. Els té molt vius. Espero que sigui la vivor de la intel·ligència i no algun tic nerviós ben dissimulat. Segur que aquests marrecs d'avui no saben apreciar un cafè de veritat i voldrà amansir-lo amb sucre. Dues culleradetes? Què diu, no dues, tres! Ho sabia. El meu cafè configurat... m'agrada dir configurat, en la narració n'hi fotre uns quants, de configurats... Doncs deia, configurat amb la selecció de les millors varietats vingudes d'arreu del món i triades pel meu mestre cafeter de Santa Maria del Mar, i a aquest gamarús només li calen tres sucres per desfigurar-ne tot el caràcter. Tant se val. Seran tres sucres. Però l'hi remenarà sa tia. En Pellicer, que va molt a l'hora del que passa en el món del cinema, m'ha dit que, de les joves fornades de directors, semblaria que aquest que tinc al davant és el que té més crèdit per tothom. Lluís Sedan, es diu. Se m'ha fet senzill recordar-lo pel nom del cotxe. Darrerament en la meva memòria es van tancant armaris i finestres, i cada dia es fa més difícil passejar pel laberint de passadissos on has anat emmagatzemant el que vols o pots recordar de la vida. Diuen que quan passa això és bo fixar referències, que així allargues l'agonia neuronal. Per això el tinc aquí. Vol que li expliqui la meva vida però en realitat la meva vida tant se li'n fot, ell el que vol és una història que li faci oblidar el seu erm vital i l'inspiri per a la propera pel·lícula. Mireu-lo, em mira emocionat i convençut que projectarà la meva persona a la posteritat i, mentre m'observa, mesura la sort que he tingut que m'hagi triat a mi. Però tant se val. Li diré que sí. Li diré que sí malgrat el somriure que li esguerra els llavis. Li regalaré la meva vida, el meu únic tresor. Vuitanta-set anys viscuts i enfilats dia a dia, entre la ira dels déus i l'escarni dels dimonis, la passió i el fàstic, l'heroïcitat d'un gest i la mediocritat de tots els altres, l'amor que no es mor i la mort del que enamora... Avui sembla que estic fi. Li regalaré la història de la meva vida perquè tan sols llegant-la no es morirà amb mi. Només ho faré per això. I tu, jove orellut, en seràs el dipositari i, si hi ha sort, que ho dubto, l'encarregat d'explicar-la al món amb un crit més alt i fort del que jo mai podria bramar.





PRIMERA GRAVACIÓ





doncs sí, senyor director, la Barceloneta dels anys trenta era un escenari magnífic per a uns adolescents com nosaltres. I dic nosaltres perquè va ser una adolescència coral, a quatre veus, quatre cors amics, quatre per a tot el que pogués passar. La colla dels quatre, dues noies i dos nois que vam néixer quasi plegats i amb pocs mesos de diferència mentre s'escolava l'any 1920.

Segurament ara ho veig amb uns ulls emboirats de nostàlgia, però gosaria dir que aquell barri, la manera com estava configurat, el tarannà de la seva gent, els temporals socials d'aquell temps i aquell país, la caiguda de la llum entre els balcons plens a vessar de roba sense vergonyes, les barques esteses delicadament sobre la platja, o ni que fos pels vells paquebots i mercants movent-se agònics pel port, llançant els profunds udols de les seves sirenes... tot plegat era com un magnífic decorat perquè quatre infants hi deixéssim petjada de la nostra vida. Ben mirat, el barri, la ciutat, el país, eren com un grandiós i pintoresc escenari on cadascun de nosaltres hauria de fer-hi el seu paper, com en una obra de teatre que, com passa amb les grans obres de teatre, va acabar per engolir-nos a tots.

Sense el nostre barri, el mar no hauria sigut mai de la ciutat, potser un incident orogràfic que algun poeta hauria aprofitat per esmolar versos suats de lirisme tronat. El mar a Barcelona només bategava per un cor i aquest era la nostra barriada. Per a la resta de barcelonins tan sols era una bona excusa per dissimular l'avorriment familiar d'un diumenge a la tarda, o l'espai concret d'on venien la majoria de mercaderies que necessitava Barcelona. Per a ells, nosaltres i el nostre barri érem només l'estructura musculada i barata que es requeria perquè arribessin a la ciutat moltes de les coses que aquesta devorava, i no gaire més.

Quasi tota la gent de la Barceloneta depenia del mar. Uns carregant i descarregant els ventres foscos i pudents dels vaixells. D'altres saltant àgilment darrere les pinyes de rosa que arrossegaven els caps amb què s'amarraven, endurits pel salobre i pesants d'humitat. Alguns més privilegiats, poquets, treballaven en els serveis del port, des dels pràctics fins als encarregats de la seguretat. També n'hi havia que es dedicaven al contraban de tota classe d'articles prohibits que demanava una ciutat assolada de pobresa però que es volia cosmopolita i burgesa. Encara quedaven els mariners que, desarrelats de mena, s'enrolaven en els vaixells que partien vés a saber cap a quin somni. I finalment, com en un món a part, hi havia els pescadors que guarnien el paisatge amb les seves barques al moll, o avarades a la platja, i que, amb gestos tan pacients com atàvics, les omplien de xarxes i ormeigs fins a vessar.

Totes les flaires del mar eren allà, al nostre barri, suspeses en l'aire i sempre a punt perquè qualsevol bri de vent les fes circular pels petits carrers encreuats, entrar per les diminutes portes de les cases, enfilar-se amunt per les escales humils i fosques fins als nostres pisos, on penetrava i posseïa els objectes, armaris, catifes, llençols... Però per damunt de tot, ens posseïa a nosaltres.

Així doncs no li estranyarà si li dic que vaig néixer al carrer del Mar, al número 6, en un segon pis petit, pobre i ple d'escalfor. El meu pare, com quasi tots els joves de l'entorn, havia sigut un mariner que s'enrolava en qualsevol dels molts vaixells que anaven i venien. Encara adolescent ja el seduïa la capciosa llibertat que li donava el mar, el sentiment que feia i desfeia segons el que li venia de gust i més li convenia. «Mal pagats però amb el món a la butxaca», com deia ell. Potser només un miratge, però que des de sempre ha atret els homes un pèl peculiars als vells ports d'arreu del món.

En Josep Massagué i Fita va fer el seu primer viatge quan en tenia a penes catorze. Eren temps en què els nens, ja adolescents, havien de buscar-se la vida, i a fe que ell sabia on trobar-la. Havia perdut els pares de molt jove. Per cert, mai no vaig saber com, perquè senzillament a casa no se'n parlava, i prou. Segurament això el va obligar a espavilar-se prematurament i a aprendre a surar entre els remolins d'aquella societat. Amb pocs anys ja coneixia la majoria dels ports del Mediterrani. A la vintena havia fet dues singladures oceàniques fins a Amèrica i Àsia, i ja presumia orgullós que només li quedava salpar cap a Austràlia per fer-se ciutadà del món. Això darrer, senyor director, era una altra obsessió seva.

Mentre esperava aquesta ventura, s'enrolà en un vell paquebot, anomenat el Sirena, que feia com podia, i mai tan ben dit, una ruta setmanal que anava de Sóller fins a Sète passant per Barcelona. En aquells temps, senyor director, hi havia línies marítimes avui impensables. El fet és que la ciutat de Sóller sempre havia mantingut relacions comercials amb Sète, i fins i tot era tradició que els nois joves i rics de Sóller preferissin anar a estudiar a la Universitat de Montpeller encara que només fos per dur la contrària als de Palma, que venien a la de Barcelona. Sigui com sigui, en una de les moltes estades a Sète i mentre deixava passar el temps prenent un got de vi en un bistrot d'aquell bellíssim port, va caure perdudament enamorat d'una jove enriolada, rossa, filla dels amos de la taverna, a qui va demanar dos gots de vi, tres cafès i dues cerveses només per mirar-la de dalt a baix quan venia i se'n tornava per servir-lo amb un moviment d'ones que l'encisà.

La Marie tenia un cos ferm i ben perfilat, amb uns ulls que semblaven dos fars espurnejant senyals que qualsevol mariner sabia apreciar i que acabaren sotmetent el cor i les hormones del meu pare per sempre més. Austràlia tot d'una era massa lluny. Les illes, sirenes i ports riquíssims que l'estiguessin esperant s'afonaren en una tempesta de sentiments i desigs tan inajornables que l'obligaren a festejar aquella noia durant un any, fins a aconseguir que la Marie Guillaume acceptés ser la seva companya. En aquells temps i circumstàncies, festejar la Marie volia dir festejar també amb els seus pares, que, al cap i a la fi, serien els que haurien de donar-li permís per endur-se-la. Ho va fer tossudament i, com sempre que s'encaparrava, convençut que se'n sortiria.

A vostè potser el sorprendrà si li parlo d'una França escarransida i dessagnada per la Primera Guerra Mundial. Però eren altres temps, i aquelles persones senzilles van veure de bons ulls que la seva filla se n'anés, amb un xicot espavilat i sa, cap a un país que tothom deia que s'havia enriquit durant la guerra gràcies a la seva neutralitat i en el qual potser tindria un horitzó més diàfan. Això i veure la seva filla sense poder controlar ni els sentiments ni els fluxos d'amor que estaven a punt de vessar, per dir-ho d'alguna manera, els va ajudar a donar la conformitat perquè marxessin junts.

Tanmateix, i malgrat la follia del seu enamorament, la que seria la meva mare va imposar una condició innegociable: si en Josep Massagué la volia per dona hauria de buscar-se feina a terra ferma. Res de vaixells panteixant amb retorns anguniosos. Ja havia sofert massa anys l'escarment de trobar-se amb la mare escrutant l'horitzó per la petita finestra de la cuina i esperant debades que la fumera del vaixell desitjat assenyalés el retorn de l'home de la casa. Això va durar fins que l'eix d'un pistó vell i desengreixat va travessar la cuixa del seu pare, emportant-se tendons i nervis i buidant-la de sang i vida per sempre més. Mai no s'ho digueren a veu batent, però, entre sanglots i malediccions, filla i mare confabulaven que si amb els estalvis guardats i els diners que poguessin treure de la desgràcia aplegaven prou per muntar un negoci, tirarien endavant un cafè. Ben cert que hauria de ser al port de Sète, no fos que en Gilbert, que era el nom del que seria el meu avi francès, morís d'enyorança. Fou per això que la taverna on varen engarjolar aquell bon jan per sempre la van batejar com Le Paradis.

—Si tu vols una dona, jo vull un home i no un fantasma que apareix quan al mar li vingui de gust vomitar-me'l.

Ras i curt, ho prens o ho deixes. I ho va prendre. En Josep la volia i desitjava amb tanta fretura que va cedir a l'instant i es va posar a buscar feina només d'haver tornat a casa. Li va ser molt fàcil. Era una llei, ni tan sols secreta fora del barri, que un fill de la Barceloneta, jove i valent, tenia sempre un lloc al moll per sostreure tresors i vergonyes dels ventres dels vaixells que arribaven d'arreu. Ara se'n diria un lobby i funcionava com un rellotge, sobretot si estaves afiliat al sindicat que hi dominava, com era el cas. I va ser així com a l'any 19, sense pompes ni garlandes, en braços d'un home enamorat, la Marie Guillaume va desembarcar del Sirena. A partir de llavors va passar a dir-se la Marí, pronunciat amb una erra gens francesa però amb un bon accent a la i.





SEGONA GRAVACIÓ





em pariren un any més tard i vaig fer-me el centre de l'univers amb un primer esgarip que va semblar prou musical a la llevadora del veïnat, la Presentació Sendra, que em baldava el cul sense miraments. Poc temps després, quan la mamella de la mare encara m'engargussava de llet i plaer, ja vaig decidir fer del meu barri el melic del món. I fins avui, que fa tants anys que no el trepitjo per no llagrimejar ni malmetre la nitidesa dels records, la Barceloneta segueix sent el lloc on em giravolta la vida.

Aquell dit de terra, entre l'ampla llibertat del mar i el tràfec feixuc del port, havia anat configurant en uns escassos cent anys de vida un espai particular. Per als forans era un territori a part, potser incert i tèrbol, però per als que l'habitàvem era l'àmbit de convivència que acabava definint-nos a tots, i em vaig acostumar a parlar, treballar, gaudir i plorar d'acord amb la manera de fer del nostre barri, presoner entre la solitud del blau i els perfils d'una Barcelona que des dels inicis del segle XX es desvetllava d'un llarg malson i començava a esclatar per totes bandes.

En el record, la casa dels pares no se'm fa tan minúscula com ara sé que era realment. Imagino que un infant no viu només en els espais que limiten el seu cos sinó en aquells que pot envair amb els jocs dels seus somnis. A fe doncs que casa meva era immensa i que mai no vaig percebre les parets d'aquell piset com el límit del meu hàbitat. Pel cantó de llevant, la casa gran arribava fins a la platja, amb una terrassa al mar on els déus havien disposat en un desordre harmònic les barquetes de pescadors perquè hi fessin d'amagatalls sorprenents per als jocs del vespre. I pel ponent s'estirava fins al moll, a frec dels foscos vaixells i els seus inquietants ulls de bou que vessaven històries confidencials de vells mariners que parlaven d'indrets llunyans on tot era diferent i sovint morbós. Tant me feia si per anar d'un lloc a l'altre de casa havia de travessar passadissos amb fanals i noms de carrers. Fins i tot quan la vida se'm va allargar més enllà de la pubertat, sempre vaig sentir el barri com una casa ampla i generosa.

La meva família vivia en el segon replà d'un edifici humil. El pis era esquifit, amb un menjador, la cuina i una habitació. L'excusat era a part i comunitari, darrere una porta mig esberlada d'un pati interior i fosc. Cuinàvem i ens rentàvem al mateix espai. Més enllà d'on hi havia els fogons de l'econòmica, recordo un mirallet penjat damunt de la pica que no devia tenir més d'un pam i mig. Davant seu el pare s'hi afaitava i la mare es retocava els cabells. Durant uns anys, emmirallar-m'hi fou inabastable, fins que un dia gloriós vaig tenir prou força per aixecar una cadira. Pel que fa a les necessitats més íntimes havies de baixar fins al pati interior, recordant sempre de prendre una clau mig guerxa amb què et podies tancar. Si te'n descuidaves i anaves apressat per una evacuació sobtada, s'iniciaven unes curses sovint dramàtiques que podien acabar malament. Val a dir que, de petit, la mare no m'hi deixava baixar per por de no recordo què, i havia de muntar-me els meus esllavissaments intestinals en un orinal que ella s'encarregava de fer desaparèixer i netejar oportunament.

L'habitació dels pares era l'únic dormitori, amb l'armari on es guardava tota la roba i allò que calgués ser preservat, ja que era prou gran i a més a més tenia clau. A la dreta de l'armari hi havia la màquina de cosir amb pedals de la mare, tot un luxe francès que va arribar amb el Sirena des de Sète i que es va convertir molt sovint en clau de volta de la nostra supervivència. Just al damunt hi havia un prestatge petit amb els llibres perillosos que el pare llegia obstinadament. La mare no permetia que fossin al menjador per por que jo els pogués haver i els desava a la cambra matrimonial. La causa n'era jo mateix, segons ella no calia saber llegir perquè fossin perniciosos i estava convençuda, deia, que només mirant-ne les tapes ja em podien beure l'enteniment o xarbotar-me el cervell. Un pam més enllà venia la finestreta que s'obria cada dia de l'any per ventilar la cambra, i ben bé a sota hi cabia la tauleta de nit amb un calaixet ple de coses petites i l'orinal de porcellana a la part baixa, dins d'un armariet on quedava amagat. Després seguia el llit, humil i silenciós. Jo era testimoni forçat de com es sentien més els esbufecs amorosos dels pares que els planys de les molles aterrides de tanta gimnàstica passional. La mare girava i picava aquell matalàs de ratlles cada dia sense faltar, i un cop a l'any el pujava al terrat comunitari perquè la Sibil·la, que mai no cantava i era veïna de tres cases més avall, el descosís per obrir-li la panxa, buidar-li la llana i cardar-la. Aquell dia, com si es tractés d'un ritual, la mare em pujava al terrat de casa i m'asseia a l'ombra de la roba penjada als estenedors perquè pogués veure embadalit els braços fibrosos i esquerps de la Sibil·la dibuixant gestos hàbils i malabars amb unes branques polides i vinclades, fent voleiar les volves de llana en un ball de giravoltes que em fascinaven, com si estigués en un circ que fes la funció només per a mi. I més enllà del llit ja només quedava lloc per a dues cadires, una al costat de l'altra, la primera escarrassada de roba, sobretot la de feinejar del pare. L'altra, sempre neta i buida, vagi a saber per què. Seguia la porta que mai no es podia obrir del tot, perquè al darrere s'hi apilaven la resta de les fastuoses possessions familiars. Avui només aconsegueixo recordar un ferro per planxar, la post, l'escombra de palla, la capseta amb la baldufa i un camió de fusta que em va pintar el veí de sota, en Ramon, amb tot de colors llampants. Allà també s'hi guardava el que per damunt de tot era el meu estri preferit: la rutlla.

Ah, la rutlla. Era un cèrcol de ferro, senyor director, una circumferència meravellosa que, de lluny, era el tresor més valuós i públic que posseïa. Cregui'm, era l'enveja dels infants de tot el barri, amics o enemics, i també un punt de seducció per a les nenes més boniques, que em miraven de reüll quan passava menant-la magistralment amb un pal acabat en ganxo i fent-la lliscar tan ràpid com les cames m'ho permetien. Li feia dibuixar tota mena de giragonses, pujant i baixant malmeses voreres i qualsevol obstacle que em fos un repte sense que aquell cèrcol màgic em posés mai en ridícul caient a terra en plena exhibició compromesa. La sentia com si fos part del meu braç. Cada impuls, torsió o moviment era una ordre precisa que la rutlla obeïa cegament conduint-me vers un triomf absolut sobre els meus competidors infantils. No és que no n'hi hagués d'altres, i de més grans, tant de rutlles com de nens, però ben cert que ningú no la menava millor que jo.

Perdoni, senyor director, veig que esmerço molt de temps descrivint-li detalls sense importància que potser no li serveixen per a res. Però per mi compten molt. Si li sembla, durant una estona em centraré a explicar-li coses de mi mateix i dels meus.

Em varen dir Germinal, que en aquells temps era un nom que només es posava als fills dels obrers descreguts, impietosos, revolucionaris, anarquistes, comunistes, sindicalistes i gent de malviure en general. En definitiva, als fills de la gent humil i treballadora, més aviat agnòstics, amb ganes de canviar el món per poder mudar la seva dissort i que, resoluts, preferien el nom d'un dimoni a qualsevol altre que fos massa beneït per una església que sentien molt lluny d'ells, o més ben dit tan a prop dels amos. Que el meu pare entrés a treballar al port i que ja de bon principi es compliqués la vida enrolant-se al sindicat anarquista em va fer perdre tota possibilitat de dir-me de cap manera que es pogués relacionar amb l'evangeli. Que jo recordi, al barri érem almenys tres nens els assenyalats amb aquest nom, però per sort cap d'ells a prop del carrer del Mar. Si no, corries el risc que t'encolomessin un diminutiu amb el qual t'amputaven irremissiblement el nom i vés a saber què més.



Aprofitant que he mencionat el pare, m'agradaria parlar-li d'ell. El recordo com un déu, d'aquells antics que només es veuen a les estàtues, i si em permet matisar, senyor director, més grec que romà, manies meves, i en tot cas molt lluny de la iconografia de l'imaginari catòlic. Era així, bell com un déu antic. Jo em sentia orgullós d'aquella rara beutat, senzilla i essencial i, per cert, gens habitual al barri. La posseïa com si no anés amb ell, només perquè li naixia de dins, d'una energia interior que desplegava la bellesa per tots els seus músculs. Tenia un físic atlètic i harmoniós, que semblava cisellat per un escultor delerós que no es perdés ni un bri de voluptuositat en cada forma del seu cos. Els emperadors necessiten fer gala dels seus poders i realçar amb guarniments la seva bellesa, si en tenen. Els déus no, als déus no els cal demostrar res, són déus i això és tot. El meu pare era d'aquests.

Quan a vegades el veia llegint algun llibre d'esperanto per aprendre a entendre's a ell mateix i el món, o quan agafava el llibre d'un poeta que havia mort al barri no feia gaires anys i amb els ulls encisats pels versos permetia que els rínxols daurats dels cabells li caiguessin mandrejant pel front, jo me'l mirava embadalit com si contemplés una obra d'art. La mare també se'l mirava així però amb una lluïssor als ulls que jo no entenia, i un panteix al pit que ara sí que entenc.

Mal m'està el dir-ho, però devia ser quan tenia tretze o catorze anys que vaig descobrir que el meu cos seria com el d'ell. Encara confós, vaig observar en mi mateix l'inici de la seva bellesa i, sentint-me orgullós del poder que anava envaint el meu físic, vaig convertir-me en un tossut vigilant de la seva harmonia. Ara, passats tants anys, no crec que fos només presumpció, també eren ganes d'assemblar-me al pare i que això el fes sentir orgullós de mi. Fer com un joc de miralls perquè un dia ell em veiés a mi com jo l'havia vist a ell.

Però vaig massa de pressa. Aquesta força al cos i una vivor que em va habitar des de petit m'anaren convertint en el cap de la colla dels quatre, els meus amics de sempre. Des que vam néixer, les nostres mares ens treien a passejar plegats, exposant-nos a les carícies de la gent. Les quatre dones es queien bé, s'havien fet amigues, tenien pràcticament la mateixa edat, habitaven el mateix racó del barri i com per atzar ens havien infantat amb pocs dies de diferència.

Per a la gent de la Barceloneta, veure'ns plegats va esdevenir un costum i per això ens acabaren coneixent com la colla dels quatre. Qui ens va treure aquest renom fou en Ramon Ramanguer, el lletraferit que regentava El Ocaso del Capitalismo, un local que pretenia ser una llibreria i que tenia l'encert que amb el nom ja indicava tant el contingut social i tendenciós dels seus llibres com les migrades rendes que produïen al senyor Ramanguer. Això i un cap desinteressat per qualsevol negoci l'obligaven a malviure més sovint de la bondat dels veïns que dels èxits mercantils d'uns llibres per a uns obrers que, si ja era rar que els volguessin llegir, encara ho era més que els poguessin pagar.

En Ramon Ramanguer vivia darrere de dos culs d'ampolla de vidre que li exageraven uns ulls petits damunt del nas gros i la boca guerxa. Era calb llevat de sis o set cabells llargs i descuidats que se li aguantaven orgullosament drets, com unes antenes que algun llampec malbavós hagués electrocutat. Pel que fa al seu negoci, fidel al nom que li havia triat, era inequívocament ruïnós. Sort en tenia dels diccionaris d'esperanto que els anarquistes del barri havien posat de moda, dels llibres que quatre veïns treballadors com el meu pare li compraven molt de tant en tant, dels pocs cèntims que li donaven perquè ens ensenyés a llegir i escriure quan teníem quatre o cinc anys, abans de començar l'escola, i dels pocs estris que les mares adquirien per als estudis dels seus fills, perquè, en aquell temps, moltes escoles públiques ja proveïen els llibres i altres menesters dels alumnes.

Això sí, tant si hi havia compra com si no, el senyor Ramanguer ens ofrenava un servei de manteniment logístic i cultural permanent, per exemple traient-nos punta als llapis de carbó que li dúiem mossegats i mig trencats. Els feia giravoltar dins d'una maquineta metàl·lica estrafeta i rara que només ell tenia. A mesura que els anava girant sortien uns rínxols primíssims de fusta que, segons d'on vingués la claror, prenien un color daurat i ens encisaven. Quan ens tenia així, bocabadats al seu voltant com si fos un druida, no podia evitar millorar-nos els valors que rebíem al col·legi amb ensenyances republicanes, humanístiques i esquerranes que quasi mai no enteníem o vagi vostè a saber.

Ja veig que vaig saltant com una llagosta, senyor director, torno al que li explicava. La Joana, en David i la Mireia. Aquests eren els meus germans de colla. Tots ells eren cosa meva, una part de mi mateix. Si, en els jocs amb els marrecs d'altres colles, tot d'una corríem perill, jo els defensava com un lleó, els seus problemes d'estudis eren els meus, els càstigs dels altres eren sentits com a propis, les descobertes de cadascun havien d'entrar en la complicitat de tots, fèiem bossa comuna amb els pocs cèntims que podíem espigolar als pares, ens enteníem sense dir-nos res i ens vam ensenyar els secrets llenguatges dels nostres cossos sense l'embalum de remordiments i vergonyes de l'època. Això darrer s'ho apunti perquè va ser molt important.

Dins de la colla ens havíem repartit el paper de cadascun, senzillament pel tomballejar de les coses, quasi sense adonar-nos-en. Era com si el grup fos un ens concret i plegats haguéssim trobat la forma de fer-lo funcionar, cadascun des del seu lloc i amb la seva manera de ser.

L'engranatge grinyolava rares vegades però, si ho feia, saltava una alarma secretament sentida per tots i, sense dir-nos res, ens movíem fins que la colla retrobava l'equilibri, el karma, com dirien ara vostès.

Dels quatre, la Mireia era la més arriada i posseïa un caràcter de líder indiscutible. Des que érem molt petits ens vam acostumar a compartir aquest paper d'una manera espontània sense que mai pugnéssim entre nosaltres ni tampoc fóssim qüestionats per en David i la Joana. Era llesta com una centella, ferma en els sentiments, un cos àgil i bonic, i a l'hora de les pinyes i batusses la més decidida i valenta, sempre mirant de reüll per defensar com una lloca a qualsevol dels seus que tingués problemes.

En canvi la Joana era d'un altre tarannà. Tenia un temperament suau i entenimentat. Li agradava més enraonar que córrer i jugar. Era recitadora d'històries fantàstiques que segurament s'inventava i que escoltàvem quan feia mal temps i havíem de passar l'estona reclosos sota algun aixopluc. Fins i tot jo, convençut que explicar contes era cosa de nenes, l'escoltava absort. Però també li he de dir que em tenia el cor robat, m'agradava i m'atreia el seu cos delicat, femení, que em feia sentir el seu mascle protector. Des de molt petits va quedar clar que fèiem parella i les poques vegades que estàvem sols ens ensenyàvem el cos i ens apreníem excitats i innocents entre els plaers de les descobertes.

Queda en David. Ah, en David, senyor director, guardi's aquest nom. Era el meu amic de l'ànima: tímid, sensible, bondadós. Dir que era intel·ligent és poc, tenia un cap que funcionava sempre i en totes direccions. Estudiava pel plaer d'aprendre i els professors l'estimaven amb bogeria per la barreja de tendresa i sagacitat mental que el feia únic a la classe. Observador i calmat, ens sabíem l'un per a l'altre complement i contrapés. Tenia un físic que semblava fràgil però era poblat de fibres d'un tremp especial que el feien tan fort com jo mateix. L'admirava per tot allò que jo no tindria mai sense cap sentiment de gelosia.

La Mireia i en David també s'aparellaven per les coses que no calia ser quatre. Jo imaginava que seguien el mateix procés que la Joana i jo. Però, quan ho pensava, se'm feia un buit estrany a dins que no vaig entendre fins molt més tard. En tot cas, i fos com fos, aquest anar de dos en dos en les descobertes més íntimes no va incidir mai en la relació de tots quatre i, ben mirat, encara avui me'n sorprenc.

Perdoni. Estic cansat. Si no li sap greu, m'agradaria aturar-me aquí. Sap?, el cap se'm fatiga quasi més fàcilment que aquest cos envellit. No el faig anar malament si ho deixem per la setmana que ve?





TERCERA GRAVACIÓ





no sé, senyor dicrector, si li convindrà per a la seva feina que m'estengui sobre el nostre entorn familiar. En tot cas ho faré resumint, no voldria engavanyar-lo amb un excés de detalls.

Començaré per la Joana. Era la filla única de la Remei, que com tantes altres dones del barri feia de modista. Però ella era de les venturoses, perquè estava fixa en un taller de molt renom de Barcelona que treballava per a les grans famílies de la ciutat i, encara que la senyora mestressa ho portava discretament, també trescava pels més selectes cabarets del Paral·lel. Això volia dir que la Remei tenia feina més o menys pagada regularment i aquest fet ja era considerat un privilegi per les altres dones del barri. En canvi les cosidores que treballaven a Casa anaven a tant la peça i mal pagada, vivint sempre amb l'ai al cor perquè no tenien la seguretat que l'endemà els n'encarreguessin cap més.

La Remei es va casar de molt jove amb en Silvestre Perez, un xicot fornit i de bon mirar, que va arribar de Múrcia fugint de la fam després d'un servei militar espantós i mortífer a l'Àfrica. EI reclutaren de manobre, ara no recordo massa bé on..., s'hi haurà d'acostumar..., em sembla que era en un palau d'exposicions que s'estava acabant i, en tot cas, d'allà va anar a petar al port gràcies a les influències d'una xarxa de murcians que li procuraren feina. Un cop treballant al port, que es trobés amb la Remei i s'enamoressin ja ho havien decidit els fats. Però val a dir que no li va ser gens fàcil guanyar les moltes reticències que hi posaren els pares d'ella, uns menestrals d'Avinyonet de Puigventós a qui només la pobresa havia resignat a acceptar que la Remei els deixés quan encara era una criatura per anar a treballar a una ciutat com Barcelona, llunyana i plena de perills, amb l'únic empar d'una tia soltera i taciturna que també era modista. Però això que un murcià entrés a la família els feia arrufar el nas. No ho veieren clar fins que la força de la natura es va expressar en forma d'una panxeta massa prominent pel que menjava la xicota. Era la Joana.

Com que tot el barri sabia que la franxutis de la meva mare havia baixat del vaixell amb una fastuosa màquina de cosir per dot i que se'n servia amb molta traça, la Remei va convèncer els amos d'on treballava perquè li donessin feina a tant la peça. En aquells temps, de màquines de cosir amb cara i ulls només n'hi havia als tallers i poca gent se la podia pagar a casa. Així que gràcies a la Gertrudis, que era com anomenàvem aquell enginy de mecanismes misteriosos, la mare es treia uns diners importants per a l'economia familiar. Li permetia de fer moltes més peces que una cosidora a mà i d'aparença més acurada.

En Silvestre també treballava als molls però en una secció diferent de la del pare. Compartien les llarguíssimes reunions del sindicat i també les accions al carrer, de les quals, i sigui dit de passada, ni la Remei ni la Marí no en volien saber res perquè s'ho imaginaven tot. Vostè ja anirà veient com, amb el temps, les nostres dues famílies es varen acostar fins a quedar tan units que semblàvem la mateixa.

En canvi, la cosa de la Mireia diguem que era molt més embrollada. Miraré d'explicar-ho abreujat però així i tot ens ocuparà estona.

El cas és que la seva mare, la Núria, va arribar a la Barceloneta de rebot i ja ho va fer en condició de jove vídua. Ella era filla d'una gran família barcelonina, sembla que una de les més riques, i amb casa palau a la part alta de la ciutat. Però heus aquí que en una festa on cap atzar l'hauria d'haver dut, va trobar, conèixer i enamorar-se, tot plegat en menys de mitja hora, d'un escriptor i dibuixant que col·laborava en una revista d'esquerres, catalanista, obrerista, internacionalista i no sé quants pecats capitals més per una família com els Rovira, que tenien per a la seva filla pretensions molt més benestants que un pixatinters de mala mort.

Vaig de pressa. Al pare Rovira li agradava fer-se dir don Manuel i va quedar molt pertorbat quan, veient que la Núria no tocava de peus a terra, va decidir esbrinar el que passava. Féu investigar el xicot i ràpidament va arribar a la conclusió que era un enemic a abatre. Com en un conte de fades, va amenaçar la seva filla amb tots els estris que tenia a la mà perquè abandonés aquell adonis pervers i pervertidor. Don Manuel pensava que la seva nena consentida no tindria el coratge d'agafar els trapaus per anar a netejar-li els calçotets a aquell ximple. Així que la va convocar al seu despatx de caoba, un habitacle amb mobles foscos, quadres foscos i foscos sentiments, des d'on es dirigien els sucosos afers econòmics, sovint també molt foscos, de la família. Quan la va tenir asseguda en una cadira col·locada de tal manera que pogués apreciar l'autoritat indiscutible del pare, don Manuel va exigir-li que renuncies a les seves beneiteries. Davant de la tímida però inesperada resistència de la filla, el patriarca, que no suportava que cap inferior gosés contrariar-lo, va insinuar que si no l'obeïa a l'acte l'expulsaria de la casa. Però sorprenentment per al capitost, l'oposició de la Núria va continuar, potser temorosa però més ferma. Aleshores don Manuel va alliberar els insults més patibularis que guardava al pap i, després de plantar-li dues bufetades que li feren perdre l'equilibri, va etzibar-li que ja se'n podia anar de casa per no tornar mai més.

L'home va jugar fort i va calcular malament l'abast de les seves amenaces perquè l'enamorament de la Núria ja no tenia cura ni aturador. Segons corria per la Barceloneta anys més tard, la filla el va deixar amb aquell «mai més» als llavis. Quan va abraçar la seva mare per dir-li adéu, la Núria ja era conscient que no li podia demanar cap ajut que la fes enfrontar al marit. No ho havia fet mai. Com sempre, la senyora Rovira va fer posat de no entendre res. Però coneixent el seu marit de feia molts anys, va percebre que allò anava de debò i, entre llàgrimes, sanglots i petons, li va donar unes joies de moltíssim valor. Aquell gest fou com un senyal d'alarma per a la Núria: a partir d'aquell avís va arreplegar tot el que va trobar a casa en joies i diners, seu i de les seves germanes.

Podria ser una escena corprenedora veure marxar aquella noia de casa bona cap a la incertesa d'un món que desconeixia, atemorida per haver de deixar els seus. Doncs no, la veritat és que va sortir de la Torre Rovira amb una sensació d'alliberament portentosa. I així fou com es va amistançar amb en Robert Grifeu en un pis pobre i caòtic, prop de les Drassanes, on l'amor regalimava per tots els racons i a totes hores. Però malauradament, i com moltes vegades passa, aquest no era el destí convingut pels astres.

Quan encara no havien passat vint-i-set dies d'estar junts, un escamot de policies i sicaris que netejaven els carrers d'intel·lectuals i obrers d'esquerres, pagats majorment per alguns industrials, vagi a saber si també pels Rovira, i coordinats quasi sempre des d'algun dels soterranis del govern militar, o de la prefectura de la policia, van travessar amb un coltell el cor i l'estómac d'en Robert, que amb els seus dibuixos ridiculitzava amb massa encert els prohoms que pagaven aquella patuleia de facinerosos. Era ben entrada la nit, com sempre que tornava dels baixos on acabaven d'imprimir la revista, i ni tan sols tingué vida per posar-se el nom de la seva estimada als llavis.

Pel barri es deia que la Núria va parar boja i que bevia molt i massa per provar d'esborrar el record de tot el que havia passat. Afegien, xiuxiuejant, que només quan l'alcohol li diluïa el senderi podia respirar. Fos com fos, dos mesos més tard, sobtadament, va sentir una punxada, un dolor al ventre que li va donar el primer senyal que la Mireia s'estava configurant. Aleshores el seu instint de mare va sorgir del no-res, surant per damunt de l'anestèsia etílica, i, preveient el que vindria, va empenyorar algunes de les joies que encara guardava i es va posar a buscar un pis de lloguer que fos el més barat possible.

Així va ser com va arribar a la Barceloneta i com va poder infantar la Mireia, l'abril del nostre any, el 1920. Passant els mesos, veient que a poc a poc els diners s'escapolien per tots els forats i que les reserves no durarien gaire, va decidir oferir els seus serveis en una casa de meuques, lluny del barri. Van acollir-la entre entusiasmades i encuriosides per les seves maneres tan fines, quasi aristocràtiques. Com ja es pot imaginar, malgrat el seu comportament discret, res d'això no passava desapercebut als veïns, però es feia com si... senzillament com si treballes de nit. A cada casa hi havia massa drames i peripècies per perdre el temps escandalitzant-se per una cosa com aquesta.

L'atzar va començar a treballar i féu que un dia la Núria servís amb el cos un home fort, pelut i prou més gran que ella, en Ferran Jimeno, un contrabandista que també era de la Barceloneta, on gaudia de bona reputació per la seva astúcia i bonhomia. Cap dels dos ho sospitava, però en Jimeno vivia a no més de cent metres del pis d'ella. La qüestió és que en Ferran va marxar de la casa de moral lleugera irremissiblement seduït per un-no-sé-què-diferent de la Núria. I aquell no-sé-què-de-diferent que en Ferran li va endevinar, va canviar el destí d'aquella dona per sempre més. El contrabandista va repetir tantes vegades les visites que, arribat un dia, la Núria va trobar quasi normal respondre amb un sí a l'home que li demanava de sortir per poder-la festejar.

Es va presentar a la cita amb la Mireia als braços, tota vestida amb puntetes blanques, pensant que era millor no amagar res i facilitar-li a en Ferran una retirada justificada. La darrera cosa que podia imaginar era que l'existència de la criatura desvetllaria la immensa tendresa d'aquell homenot fins a fer-la dubtar de si li interessava més tenir una filla que una esposa. En Ferran Jimeno era d'una mena que quan engegava els motors interiors es convertia en un bou difícil d'aturar. La idea del casament amb la Núria ja fou irrenunciable. En realitat, va ser com si cadascuna de les peces trobés el seu lloc, perquè ara estic ben segur que la Núria, després de passar el que havia passat, ja només podia estimar un home com aquell.

El dia del casament, en Ferran va organitzar una festa que ressonà per tot el barri. S'hi va gastar una fortuna. Va convidar pràcticament tot el veïnat i no tan sols perquè tenia un cor gran i era feliç sentint-lo generós, sinó també perquè li convenia mantenir un entorn cooperador amb els seus comerços clandestins. Aquest tracte proper i desprès li configurava una teranyina de complicitats impagables quan arribaven les batudes dels carrabiners buscant mercaderies prohibides. Llavors, l'entramat de subterfugis, amagatalls i somriures badocs havia de funcionar amb totes les politges greixades. I funcionaven, perquè tot i no ser l'únic contrabandista del barri, sí que era el més apreciat per tothom.

La Núria, un cop instal·lada a la nova llar, es va dedicar a la seva filla sense oblidar de procurar a en Ferran dues nenes més, la Flor i la Lluïsa. Ell s'afegia quilos de satisfacció per un destí tan generós i ella corresponia fent-li de muller complaent i portant-li les coses del dia a dia. Estava profundament agraïda a aquell home i s'esforçava perquè passés per alt que ningú no havia parat esment a ensenyar-li coses de cuina, neteja i endreça d'una casa que no fos immensament rica i farcida de minyones. Aquesta mancança l'acomplexava profundament. Devia ser per això que, passat un temps, va entestar-se a convèncer el seu marit perquè la deixés ajudar-lo en el repartiment del contraban. Les filles ja no li ocupaven tot el dia i volia ser útil en el negoci familiar. A en Ferran quasi se li esmicolà el cor en sentir aquella proposta dels seus llavis. Però la Núria, persistent, mentre el refeia a glops d'aigua del Carme, li argumentava que una dona com ella aixecaria menys sospites que un homenot que ja coneixien fins les sogres dels policies. Val a dir que en aquells moments el pobre Jimeno ja no sentia res, només era un espectador convalescent d'un estrany cinematògraf que projectava tot un seguit de vaticinis desastrosos, amb les seves filles plorant al veure la mare darrere dels barrots d'una presó immunda, el seu llit matrimonial buit i tantes altres desgràcies, mentre una música de violins dissonants l'esgarrifava.

No hi va haver res a fer. Si m'ho permet, senyor director, a mi sempre m'ha semblat que les dones, almenys les que jo he conegut, tenen innat el do de l'estratègia i la previsió. En canvi la majoria dels homes que he tractat, i jo mateix al capdavant, només sabem de tàctiques improvisades. En una contesa a curt termini, els homes podem tenir esperances de vèncer, però si la cosa s'allargassa ja ho pot donar per perdut. Així va ser, dolçament i sense baralles, perquè l'estima era tan densa que no la podia esvair una discussió. Amb poc temps i amb uns dots inesperats, la Núria va començar a adaptar les faldilles per a la futura feina cosint fileres de butxaques i faldons interiors que amb dotzenes de vetes li permetrien estibar allà dins tanta mercaderia com fos necessari.

Calia ser forta i d'esperit animós per sortir de casa com si res, sabent que si et pescaven te n'anaves de dret a la garjola. Però quan ho va tenir tot a punt, la seva determinació va enamorar encara més en Ferran i va despertar l'admiració de veïns i coneguts. Val a dir que, quan anava de professional, la Núria es vestia com ningú al barri ho sabia fer i es comportava amb la classe i la finor de les noies més riques de la ciutat. Els veïns, que a poc a poc van entendre el que passava, quan la veien així ja sabien que anava per feina i no li deien res. Estibava amb cura tot el contraban que transportava, memoritzava els llocs que en Ferran li assenyalava, i procurava amb una graciosa subtilesa que ningú es sorprengués d'alguns volums que, en un sobtat moviment del cos, tal vegada esdevenien excessius i no gaire harmònics amb l'anatomia que la gent li pogués suposar.

Encara que això avui podria ser jutjat severament, aquesta ocupació va passar amb naturalitat de la mare a les filles a mesura que les nenes feien anys. Es varen acostumar a fer el transport de contraban amb la desimboltura, si m'ho permet, de grans professionals. Especialment la Mireia, que n'era una artista. A vegades venia a jugar amb nosaltres; i si ella no ens feia la confidència, era difícil que filéssim que anava carregada fins al coll. Segurament les circumstàncies que ja li he descrit li devien configurar un caràcter especial, que feia que, mentre als J altres tres se'ns descavalcava el cor davant d'una malifeta o una contrarietat, ella semblés aliena a tot risc i perill.

Doncs arribats aquí, em sembla que ja només queden els pares d'en David. Eren els més senzills, que en aquell temps no volia dir els més pobres. El pare, en Màrius Baster, era la quarta generació d'una nissaga de pescadors que tenien barca pròpia: la Sarita, un llaüt petit però viu, valent, i el més ben ormejat de la platja. Ja veurà, senyor director, com per nosaltres, els de la colla dels quatre, la Sarita va ser com un personatge amb vida pròpia. Tantes coses férem giravoltar al seu entorn que sense ella res del que li he d'explicar no tindria el mateix entrellat.

Tinc entès que els avis d'en David varen construir aquella caseta de planta baixa a la part més extrema del barri, amb el mar a una banda i el perfil de la ciutat que es dibuixava enllà dels molls a l'altra. Més tard, quan quasi totes les altres cases foren aixecades per fer-ne pisos, va quedar la seva com una raresa. En aquell barri d'oficis feixucs i portuaris, de lluites sindicals, de riscos socials i policíacs, el seu era un món a part, manat per un ritme del temps distint, amb uns horaris estranys determinats pel vent i les llunes, i uns escassos diners que entraven a la casa quan volien, segons la sort de la pesca o la dissort dels temporals. Als altres membres de la colla ens captivava que l'eina de treball d'en Màrius no fossin ni ferros, ni molls, ni grues, ni cadenes. Era tan sols una fràgil barqueta, blava i groga, avarada delicadament damunt la sorra, la més ben pintada i bonica de totes. I seva, de propietat. Avesats com estàvem als oficis portuaris del meu pare i el de la Joana, o tan perillosos com en el cas de la Mireia, en Màrius i la seva barca eren el símbol d'un altre món, també difícil, però que ens semblava més lliure, o si més no un poc menys esclau.

La Sarita i el caràcter planer i calmos d'aquell home feien que, quan el sol començava a badallar, les nostres trobades sempre fossin al seu redós. Era l'espai fet a mida per als nostres jocs i, a banda, alimentàvem la secreta esperança que ens portés a fer un volt mar endins on poguéssim fer enlairar somnis. Només ho feia molt de tant en tant, com si aquell pescador tingués por que ens acostuméssim al mar... o a la barca.

Amb gestos que venien de molt lluny, en Màrius consumava una estranya litúrgia que envoltava de pauses fins que deixava la Sarita empolainada i preparada per salpar. Quan amb una lona revellida cobria la xarxa a la banda estribord de popa, era el senyal que s'acabava el temps de lleure i s'havia de partir, ell cap a la mar i nosaltres cap a casa. Ja s'ho pot imaginar. Sempre mandrejàvem a l'hora de deixar la Sarita. Aleshores en Màrius ens empenyia suaument i ens acompanyava a cadascun fins a la porta convenient. Gràcies a això, i sabent-nos al recer d'aquell bon jan, els nostres pares mai no ens prohibien ni d'anar a la platja ni de tornar una mica tard, malgrat ser més petits que uns taps de bassa.

De la seva muller, la Mercè, n'hi hauré de parlar molt, però mes endavant. Tenia un caràcter com la mel i unes mans de filigrana amb les agulles. Moltes tardes la trobàvem a la Sarita cosint i repassant les xarxes i tots els estris que unes mans fines poguessin arranjar o endreçar. Es deia d'ella que en qüestió de puntes i costures era la que tenia les millors mans del barri, però les nostres mares també comentaven en veu baixa que massa lentes per fer diners. Tanmateix, quan una peça tenia algun secret difícil per desllorigar o algun ornament fatigós per guarnir, totes acudien a la Mercè.

S'havia espavilat a vendre el peix d'en Màrius a un dels restaurants més famosos i dispendiosos de la ciutat alta, que es feia anomenar ostentosament El Gran Faisán. Resultava que un dels maítres era un seu cosí de segon grau i li va facilitar una entrevista amb el cap dels cuiners, que, veient-la tant d'una peça i amb un gènere tan bo al cabàs, li féu un tracte avantatjós, pagant-li el que en aquells temps eren unes quantitats sucoses. De totes les nostres famílies, era a casa d'en David on sempre hi havia alguna cosa per menjar, encara que fos el peix més pobre, que la Mercè assecava, salava o fumava en previsió dels mals temps. Només si els temporals s'encadenaven en rosaris impietosos, la cara se li esllanguia, preocupada pel plat a taula dels seus.

Tots plegats, senyor director, fèiem un pot-i-barreig representatiu d'alguna gent d'aquell barri. Vostè ja es pot imaginar que, més enllà del nostre àmbit minúscul i senzill, hi havia un món més intricat i complex on campaven les misèries, enveges, passions i lluites. Però de moment encara ens quedaven llunyanes. N'hi hauré de parlar a mesura que avanci en el relat perquè aquest altre món també el coneguérem, i de quina manera.





QUARTA GRAVACIÓ





és ben curiós. quan ets petit, fins i tot jove, les coses noves que han de venir i que et trasbalsaran la vida gairebé mai no les preveus com a importants. Hi ha tantes novetats i arriben a tanta velocitat que al final no semblen tenir transcendència per a l'adolescent atribolat que les ha de viure. En canvi, quan et las vell, vell de veritat, queden tan poques coses noves per abordar que cadascuna esdevé valuosa. I a fe que a la meva edat les coses que m'han de pervenir ja només poden ser transcendents. De fet, quasi ni caldria parlar en plural.

M'empatollo amb aquestes banalitats perquè quan els pares em varen dir que hauria d'anar a l'escola no em va impressionar gens. Gosaria dir que ni tan sols em va encuriosir. És clar que només tenia sis anys, però ara em sembla imperdonable. Va ser a final del mes de setembre de 1926. Els quatre de la colla quedàrem repartits per sexes; a la Mireia i la Joana els va tocar l'Escola Nacional del carrer Balboa, i en David i jo vam tenir plaça en una escola nova del barri. En deien l'Escola del Mar i li he de confessar que no imaginàvem pas que traspassant aquell llindar quedaríem marcats per sempre.

Era un edifici de dues plantes de fusta, diferent de tots els altres del voltant, i va ser construït pensant que la platja i el mar prenguessin un protagonisme crucial. O per dir-ho d'una altra manera, que les aules s'hi obrissin i que formessin part de les eines pedagògiques. Els promotors de l'escola volien que la natura fos part activa en la nostra educació i també un factor positiu que ens ajudés a mantenir la salut en temps tan difícils. Era a tocar de la casa d'en David i tan diferent de la resta de construccions que se la distingia magnífica.

Ah! L'Escola del Mar. Quina meravella. N'ha sentit a parlar alguna vegada, de l'Escola del Mar? Vostè és tan jove... No s'ho prengui malament però segur que si entra a internet hi trobarà informació. Li pot interessar molt.

No va ser l'atzar qui m'hi va dur sinó l'encaparrament del pare, que hi estava obsedit. I quan a ell se li entaforava alguna dèria no hi havia ni déus ni dimonis que poguessin descarrerar-lo del camí triat. En els cercles obrers del barri que freqüentava per qüestions de militància, es deia que era una escola amb noves maneres d'entendre l'educació de les criatures, unes maneres diferents, revolucionàries per l'època. S'hi havia capficat des que la fundaren l'any 22, i quan a finals del 23 el cretí d'en Primo de Rivera va fer un cop d'estat militar pel poder dels seus bigotis més íntims i el beneplàcit d'un sector important de la gran burgesia de Barcelona, d'on era el capità general, el meu pare, més que pensar en els litigis gravíssims que això comportaria per als de la seva classe, s'ansiejava: no fos que aquells reaccionaris li tanquessin l'Escola del Mar i el seu fill no hi pogués anar.

—Marí, què et sembla si portem en Germinal a l'Escola del Mar?

—J'emeré molt però la Remei diu que és molt difícil d'hi entrar. Es veu que tenen priorité els infants afeblits per alguna maladia i en Germinal fa massa bona figure —posant-se la mà a la cara.

—Sí, però sembla que ho volen canviar i que els xiquets del barri i de famílies humils tindran avantatge. I d'humils, nosaltres tant com els que més. Valdria la pena intentar-ho. Diuen els companys de les reunions que allà els mestres ensenyen les criatures amb uns mètodes molt millors que els de sempre.

La meva mare, mentre se l'escoltava, se'l mirava embadalida. D'aquest idealisme romàntic, ella se'n va adonar des del primer moment que el va veure, amb els ulls blaus plens d'horitzons inabastables, assegut allà, en aquell discret racó de Le Paradis, bell i descarat, vinga demanar-li cafès, mentre ella vinga agitar malucs per fer-li entendre que li agradaven els homes així.

Definitivament estava encaparrat. Devia moure cels i terra, no sé pas quins fils va nuar, però finalment va aconseguir-me la inscripció. I no tan sols per a mi. En Màrius i la Mercè, sobretot ella, volien que també hi anés el seu David, i el pare s'hi va esmerçar per complaure'ls. Que el pare ho assolís fou un cop de sort per al meu company perquè en aquella escola va trobar un lloc on el seu cap va poder iniciar un llarg camí que el transformaria.

Arribat el dia i acompanyats pel senyor Ramon Ramanguer, que amb boina i posat de lloca ufanosa no volia perdre's l'arribada dels seus pollets a la cultura i al coneixement, vàrem anar cap a aquell edifici estrany que només estava a una passejada de casa. Férem aquell camí com si fos una cerimònia, com qui va aun banquet de l'esperit. I a fe dels déus que ho va ser, encara que en David i jo no ens en vam adonar fins més tard. El pare es va posar de vint-i-un botó, la mare es va mudar com jo no l'havia vista mai, i el mateix varen fer en Màrius i la Mercè. En David i jo no aixecàvem dos pams de terra, però notàvem que passava alguna cosa important perquè, com tots els infants, sabíem escoltar el bategar dels cors de la gent que estimàvem. I tots ells palpitaven íntimament exaltats.

Potser, senyor director, per entendre el context i si li sembla bé, convindria que li expliqués que a les assemblees sindicals on assistia el pare hi havia una barreja de gents i necessitats molt diverses. Els uns hi eren per un tros de pa, els altres per un somni idealista, i molts perquè es sentien explotats i en l'horitzó només s'hi veia la foscor d'una vida empenyorada als poderosos. També n'hi havia que s'hi trobaven pel mig sense saber gaire bé què hi feien, gent humil i treballadora de tota mena. I finalment, per què no dir-ho, alguns sicaris sense escrúpols.

Entre aquell guirigall de gent diversa també hi havia alguns homes de cultura que normalment procedien de la burgesia i que, empesos per ideals de llibertat i humanisme, estaven disposats a jugar-se-la per tal de canviar el vell règim, que sentien putrefacte. Eren homes cultes, universitaris, que defensaven els humils i la seva dignitat a la recerca d'un món que somiaven millor. Sona revellit, ja ho sé, però era així. Molts d'ells arriscaren la carrera, la hisenda i finalment la vida. Cap d'ells sospitava que, entre tots, estaven obrint les portes d'un infern atroç que ho devastaria tot, i a ells en primer lloc.

Li dic això perquè quan el pare va començar les reunions sindicals, forçosament clandestines, en què es jugaven la vida, tenia a penes quinze anys. Si era cert que per extracció social o per edat no li corresponia tractar amb intel·lectuals, pensadors o poetes, gràcies a la seva militància i a l'esperança, potser excessiva, que molts anarquistes tenien posada en la cultura, els va tenir a tocar dels dits. Observant-los, quelcom dins seu li féu descobrir que hi havia una altra manera de ser un home, una persona.

Va començar a omplir de llibres les hores calmes de les llargues singladures, a llegir els pamflets sobre lluites socials i les publicacions de literatura que li recomanava en Ramanguer i, fins i tot, va atrevir-se amb la poesia. Val a dir que el seu físic portentós el salvava de les befes dels companys mariners, que no entenien com aquell jove, que de tots era el més fort i que quan estava en zel allitava les dones que ells no podien abastar, tingués costums que consideraven de marieta llepafils, com ara llegir poemes.

No sé qui li devia dir, segurament algun dels lletraferits d'aquelles reunions, que en Salvat-Papasseit, el poeta dels obrers com li deien, havia vingut a viure al barri, no gaire lluny de casa i amb una salut molt malmesa. «Un dels nostres», deia el pare, orgullós. Quan de tant en tant veia passejar aquell home, sovint cap al tard, minvat de salut, desmillorat el semblant, aterrit per la mort, el pare no copsava res de tot això. Es quedava bocabadat, mirant-lo com si passés un heroi de l'antiguitat en tota la seva esplendor. Encegat com estava d'admiració, era incapaç d'entreveure l'esforç feixuc de cada gest i com la vida se li esmunyia a cada pas.

Va comprar un llibre seu que en Ramanguer li havia aconsellat. Comprar és un eufemisme, el va quedar a deure com era habitual. En Ramanguer, per tal que els «seus» treballadors fossin lletrats, feia d'El Ocaso del Capitalismo una experiència viscuda dia a dia fins a la ruïna total. Encoratjat pel llibreter, s'ho va fer anar bé per trobar el poeta en una de les seves passejades de capaltard i demanar-li que li dediqués el llibre. En Salvat-Papasseit, una mica sorprès, li va escriure dues frases gentils i el va convidar a acompanyar-lo, com de bastó, fins a casa. El meu pare es va enrogir com un infant avergonyit de tan honorat com es sentia, i mentre caminava al seu costat, mesurant i prenent cura de cada pas, el poeta li va demanar en què treballava, qui i quanta era la seva família, quins llibres llegia i quatre coses més, fins que s'acomiadaren alectuosament. En Josep Massagué, que no imaginava que això pogués passar-li ni en el somni més llibertari, va tornar a casa trasbalsat.

—M'ha signat el llibre, tenim un tresor —va dir a la Marí amb els ulls humits.

I és cert que a casa, des d'aquell dia i per sempre, es va tractar aquell llibre com un tresor. Molt més endavant, la mare em va explicar que quan el poeta va morir al cap d'un parell d'anys, el pare es posà un braçalet negre en senyal de dol i no se'l va treure fins que, amb el temps, es va perdre en una bugada. Aquell mateix dia, quan se'n va assabentar, va anar a cal Ramanguer per comprar tots els altres llibres que el poeta havia publicat, fins i tot el que li van publicar uns amics després de mort, com per substituir-lo, com per venjar-se de l'absència. Les persones tenim rampells ben estranys.

Tot això per venir-li a dir que, per al meu pare, paraules com educació, coneixement i cultura ocupaven els altars més importants del seu Olimp particular. Els únics altars i déus que venerava.

Em deia orgullós:

—Has nascut al carrer del Mar, a tu et toca anar a l'Escola del Mar, més que a ningú.

Pel poc que en sé, la situació dels obrers, heretada del segle xix, era espantosa. Que poc que en sabem, senyor director, de tot allò. Però amb l'arribada del cop d'estat d'en Primo de Rivera, les reivindicacions, les demandes de salaris, condicions laborals i llibertats sindicals, es convertiren en un perill extrem. La resposta brutal de grups «incontrolats», sovint controlats pels mateixos governadors civils o militars de Barcelona, com el famós Martínez Anido, lleuger de sang i de bragueta, era nodrida amb els diners d'alguns grans industrials sense escrúpols que s'havien avesat al lucre fàcil durant la Primera Gran Guerra i ara la pau els deixava en una situació de desavantatge.

Vaig pel dret i l'hi explico matusserament. Amb el final de la Gran Guerra, el tímid renaixement de les economies europees i la seva competència en els mercats va afeblir el volum de les plusvàlues a què s'havien acostumat els industrials i comerciants d'aquí. Volgueren arreglar-ho a força d'escanyar encara més els migrats sous dels obrers i, quan calia, torturant o matant els més significats dels que s'hi oposaven o lideraven les organitzacions de treballadors. Això darrer era ben senzill: hi havia prou cervells destarotats, malvats o passant gana, disposats a fer-ho, i més sabent-se protegits sota les catifes del poder. Aquests fets van provocar la resposta airada i sovint violenta dels obrers, i així es va engegar una espiral exponencial de desoris. Segurament tot devia ser més complicat o complex i es podria matisar molt del que li he dit, però ara no se m'acut una altra manera d'explicar-l'hi.

El cas és que l'Escola del Mar era al bell mig d'aquells temporals, com si fos indemne a l'entorn desfermat que l'envoltava. Ella em va convertir en un estudiant tirant a bo. No s'enfadi amb mi, senyor director, potser insisteixo massa, però si no li han arribat referències d'aquella institució no deixi de buscar-les, segur que en quedarà seduït. De tantes coses belles com van morir amb la República, l'Escola del Mar seria per a mi una de les més excepcionals. Enmig d'aquell caos polític, de la convulsió social, de la lluita i embolic entre valors, algú creia fermament que el futur del país i del món es basava en l'educació dels infants. Se'n fa el càrrec, del que representava? Enmig de l'hecatombe que vivia el nostre país i que malgrat la nostra edat ja intuíem, mentre la gent s'estossinava pel carrer, les bombes dels atemptats obrers escorxaven empresaris, les pistoles dels sicaris dels industrials mataven treballadors, i assassins institucionalitzats ja preparaven l'escorxament de la República; mentre tot això passava, hi havia uns homes i doncs que exercien i donaven sentit a una de les paraules més maques que es puguin trobar en qualsevol diccionari: mestratge.

Doncs, com li deia, allà m'era fàcil aprendre les coses. A mi, que tenia una energia al cos que se m'esquitllava per totes bandes, el fet d'arribar de bon matí i que em fessin fer taules gimnàstiques a la platja, veient el mar, sentint el brogit de les ones i la sorra als peus, com un aperitiu a l'aprenentatge, em posava a punt totes les neurones. Després ens donaven un esmorzar senzill però alimentos. De casa a penes havíem de dur res. Paper, llibreta, llibres, llapis, tot ens ho donava l'escola, que patrocinava l'Ajuntament de la ciutat. En Ramanguer n'estava joiosament engelosit. Però el més corprenedor, pels temps que corrien, era que dins d'aquell edifici els mestres et tractaven com si fossis l'objecte i el subjecte de la seva feina. Les coses s'aprenien comprenent-les, no retenint-les com si fos una lletania per memoritzar. L'autoritat del coneixement s'impartia des de la convicció i no per la imposició. Recordo... com era? Sí. L'emblema d'aquella escola: Aprendre a Pensar, a Sentir, a Estimar.

Cadascú parlava en la seva llengua materna i això no va representar mai cap problema perquè aquella diversitat de procedències, llengües i accents sempre se'ns presentava com una complexitat cultural que ens feia rics. Ens vàrem avesar a conviure gent de tota mena, i allà els fills del director o dels mestres, quan es posaven la bata, eren just només i tant com nosaltres.

En un altre ordre de coses i en poc temps, el meu amic David va començar a créixer i créixer, fins a convertir-se en un estudiant portentós, encuriosit per aprendre-ho tot. Va fer de la lectura i de l'estudi unes eines que li excitaven l'intel·lecte i li polien l'esperit. Ara penso que potser també hi trobava un magnífic amagatall per a la seva sensibilitat quasi excessiva per aquells temps, però vagi a saber. Els mestres, dissimuladament, estaven meravellats de veure com la sement que sembraven esclatava i floria en aquell cap com en una primavera permanent. Durant els anys que va durar la nostra estada a l'Escola del Mar jo vaig ser el privilegiat espectador de la seva evolució. Sense canviar res de la seva senzillesa i de la nostra amistat, vaig veure com m'avançava sense remei en unes qualitats que en aquells temps jo no sabia definir. A l'inici, vaig intentar de seguir-lo, més per solidaritat de company que per gelosia, però aviat vaig entendre que era inútil i que involuntàriament l'estava obligant a fer més calmós el seu camí, només per esperar-me. Així que un dia vaig pensar: «Vola, company, vola», i dissimuladament vaig despenjar-me del seu costat, tot veient com ell entrava en espais on jo no arribaria mai. Ni jo ni cap d'aquella classe. Res em feia tan feliç com sentir que s'escapava per enfilar-se més amunt.

D'altra banda, jo tenia un caràcter obert, sense complexos, i una vivor física potent, que en aquelles edats ajudaven molt. Vaig veure com aviat em convertia en un petit líder acceptat pels companys i també pels professors. Allà, a l'equivalent del que avui en diríeu delegat de curs l'anomenàvem cònsol, em sembla recordar. Doncs em feren cònsol i em donaren càrrecs le responsabilitat un fotimer de vegades, i si bé no deixava l'alalagar-me que m'escollissin, sempre em vaig posar una condició interior: demanar a en David que fos al meu costat. De cara a la gent podia semblar que anava de segon però per mi no va ser mai veritat. En el fons fèiem un binomi equilibrat que agradava a tothom, als alumnes i als mestres. Així ens vàrem acostumar a estar plegats sempre i a fer-nos compartidors de quasi tot.

Quan al capvespre ens trobàvem tots quatre, les dues nenes quedaven estabornides sentint-nos parlar de l'Escola del Mar. La Joana es quedava absorta repassant tot el que havíem fet, tan diferent de com funcionava l'Escola Nacional, sobretot amb les influències de la dictadura, que havia tornat a convertir les seves aules en un sinònim de seminari per a monges d'estar per casa.

Mentrestant, a fora, els esdeveniments polítics s'enfilaven un darrere l'altre. El 14 d'abril del 31 fou un dels més grossos: es proclamà la República, i a l'escola es rebé amb l'entusiasme gens dissimulat dels pedagogs. Si li he de ser sincer, senyor director, semblava coherent que uns mestres amb ganes de progrés fossin republicans o antimonàrquics. El mateix succeí fora de l'escola. Tot i reconeixent-li que el meu barri era especialment esquerrà, no puc recordar ningú que en aquells dies es dolgués de la partida del rei Alfons XIII. Va ser un esclat de joia col·lectiva com pocs d'altres en puc memorar per molt que em grati el cervell.

I ja no li explico a casa. El pare i la mare van embogir i s'inflamaren en una mena de segon enamorament de tanta escalfor republicana com sentien a dins. Però escolti, potser he d'aprendre a prescindir d'esdeveniments històrics i d'algunes rebel·lions militars prostàtiques perquè si no m'encallaré contínuament en el relat, així que torno a la meva escola.

Quan ja érem als darrers cursos, un dia que recordo immensament poètic, una barca va aparèixer inesperadament avarada a la platja. Tots la miràvem de reüll mentre fèiem la gimnàstica, inquiets i encuriosits per aquella novetat. Quan la classe acabà, els mestres, amb una llum molt especial als ulls, ens reuniren per dir-nos emocionats: «Mireu, aquest matí els antics déus de Grècia ens han deixat una barca avarada a la sorra per a vosaltres. Es diu Nausica. A partir d'ara, quan faci bo, anirem a estudiar algunes assignatures al mar, amb la barca!». Redéu, s'imagina, com diuen ara, quin canvi de xip? No ens ho crèiem! Una barca per anar a fer classe, per llegir algun fragment de poesia o discutir algun passatge de la classe d'història, filosofia, geografia... O senzillament per sentir les ones i somiar-nos pirates. S'ho pot creure, senyor director? Li puc afegir que en un barri de mariners i pescadors ormejar i empolainar una barca fou una tasca compartida i familiar. O que fins i tot, quan a vegades no ens tocava i era un altre grup el que durant l'estona de lleure es preparava per sortir, en David i jo sèiem a la platja per veure'ls salpar cap a un mar imaginari de sensibilitats, coneixements i aventures. Redéu, quina imatge més potent per als ulls i els sentiments.



No li amagaré que, quan vaig arribar a casa, vaig esperar illusionat el pare, que sempre tornava de la feina cansat com una mula, per explicar-l'hi. Va plorar com només sabien fer-ho els homes d'abans: amb els ulls ben oberts, sense ni un panteix, les llàgrimes vessant lliurement pels solcs de la felicitat i mirant un punt misteriós on devia veure aquell Olimp de què li parlava.

Ens volien donar les eines que ens fessin descobrir una altra manera de ser persones. Quins pebrots, i vostè perdoni. Uf, passaren tantes coses transcendents en aquella escola que encara avui, quan l'evoco, les emocions m'esclaten al pit i em costa no ennuegar-me.





CINQUENA GRAVACIÓ





com qui no vol, nosaltres anàvem creixent, jo diría que a gran velocitat, entre successos que, pel seu dramatisme i pel que passaria després, ara ja són fets històrics. I si fos un narrador una mica més imaginatiu i poc curós amb la manipulació de dates, no inventaria quasi res dient que la primera menstruació de la Joana li va arribar el dia de la proclamació de la República, o que la meva primera ejaculació nocturna va ser just en el moment en què desensellaren en Primo de Rivera, o que la Mireia es va deixar mig entrar pel David amb l'estrena del bienni negre o que la Joana em va tocar «allò» mentre inauguraven l'Exposició Universal a Barcelona. Seria fàcil, hi havia una celebració o un terrabastall per cada giravolt de les nostres esquifides existències. Però nosaltres, què vol que li digui, vivíem lluny de les pàgines d'història, fins i tot de la lletra petita. Nosaltres érem només la pols que algun erudit haurà d'espolsar bufant damunt del paper per poder llegir més clarament el que hi ha escrit.

L'any 34, quan encara no havien passat vuit anys des que hi havia entrat, davant les penúries que veia a casa, vaig prendre Una decisió important: interrompre el meu batxillerat elemental i posar-me a treballar per guanyar algun cèntim. O sigui, dir adéu a l'Escola del Mar. Jo tenia catorze anys i salut, i això ja era una sort. M'ho vaig haver de rumiar molt i tot sol, perquè sabia que cap dels que m'estimaven, i menys que cap en David, no em farien costat. Tanmateix ho vaig fer, i convençut. Però en deixar aquella escola algun racó de mi es va buidar per sempre més, i ja li puc assegurar que, tot i ser tan jove, vaig intuir que aquell buit ja mai no es reompliria amb res de semblant.

El meu pare s'encaparrava que seguís fent els estudis i que arribés als superiors, talment com si no fos el fill d'un obrer, d'un descarregador de moll, i pogués acabar entrant a la universitat. Jo em considerava prou bon estudiant i m'hauria illusionat continuar, però no vaig confiar mai que les meves capacitats fossin suficients per anar becat i per damunt de tot m'emprenyava ser una càrrega per a casa. Els somnis del meu pare, que a força d'entossudiments a vegades esdevenien sorprenents realitats, aquest cop no s'acomplirien perquè el mapa de carreteres que jo m'havia dibuixat anava per una altra banda.

Mentrestant, i en no gaires dies, els mestres de l'escola van trobar la manera que en David es pogués presentar a una beca de l'ajuntament i continuar estudiant. N'estic ben convençut que s'haurien tret diners de la butxaca o venut la Nausica perquè pogués seguir els estudis. Per un altre cantó, la Joana somiava seguir el camí «idíl·lic» de la seva mare: ser modista. L'escola l'avorria. La Remei li havia ensenyat a fer anar els dits de meravella i anhelava entrar d'aprenenta al seu taller. Sabia que de bon principi no la tindrien fixa, però dient «sí senyora, mani senyora» tantes vegades com calgués, i demostrant que no estalviaria hores fins que la feina quedés enllestida, l'acabarien fent de la plantilla. No es podia demanar més per a la filla d'un descarregador de moll murcià com en Silvestre. En David s'escarrassava debades mirant que la Joana s'interessés per un altre destí, però ella tenia la dèria que res no seria tan tranquil ni profitós com l'honorable ofici de cosidora. En un altre ordre de coses i a mesura que es feia gran, la seva bellesa harmònica i fràgil s'imposava notòriament i jo em considerava un privilegiat de ser el seu company. El seu posat reservat i sensible feia de mi un mascle en zel obsessionat per marcar el territori, no fos que s'acostés algun marrec a discutir-me'n la possessió. Avui encara em sorprenc de com darrere aquella aparent timidesa hi havia una nena decidida a no dir mai un «no» als meus requeriments apassionats.

Però de nosaltres tres, i amb l'edat que teníem, la Mireia era de llarg la que portava una vida més excitant. Si la comparàvem amb la nostra, la seva era plena d'aventures arriscades i cinematogràfiques, anant d'aquí cap allà amb els faldons carregats amb petits paquets de contraban, normalment cafès selectes, aliments escassos, tabacs i objectes que no fossin massa voluminosos, pujant gràcil als tramvies, passejant pel costat dels guàrdies del port o endinsant-se pels ignots barris alts de la ciutat sense un bri de temor. Com ja sap, a la seva mare li venia de família saber arreglar-la com una senyoreta de casa bona i que es pogués deixar caure pels barris de la gent més rica de la ciutat sense aixecar sospites. Nosaltres la vèiem partir arregladeta com un cromo.

De la seva profitosa activitat en feia un joc d'emocions, estratègies, simulacres i fugides arriscades. Però és que, a més a més, tot això li donava llicència per envair la ciutat dels altres: els poderosos. Ella gaudia del rar privilegi de conèixer, i fins i tol tractar, la flor i nata dels més rics de la capital. Per alguna cosa, a banda de ser enriallada i bonica, quan calia podia ser educada com una Rovira. No cal que li emfasitzi que sent portadora dels objectes de desig dels senyorets, les portes de les grans torres se li obrien de bat a bat i no era estrany que la convidessin a un dolç, o a un refresc de granadina, fins i tot podia perdre el temps jugant amb criatures de la seva edat. Nosaltres quedàvem bocabadats quan, al capvespre a la platja, ens ho explicava amb pèls i senyals, amb un deix d'indiferència per impressionar-nos encara més, però deixant-nos ben clar que per res canviaria el nostre barri ni a nosaltres per aquells repixats de cel·lofana.

Normalment, l'hora de la trobada diària de la colla era quasi sempre al caient de la tarda i, si el temps ho feia possible, a la platja, al voltant de la Sarita. El petit grup de barques, entre les quals hi havia la d'en Màrius, era el nostre paradís particular. Allà teníem diferents racons segons el vent d'on vingués o segons la intimitat desitjada. Quan plovia muntàvem un aixopluc sota la panxa de la barca, fent servir els pals d'avarar menys enllardats de sèu i les lones mig esparracades que hi havia entre els ormejos per muntar una mena de tendal. Un somni! Adolescents, entre els colors llampants dels llaüts acabats de pintar, els nostres jocs esdevenien una part més de la natura de les coses, enmig de tots aquells blaus i grocs, de les fortes olors de brea i peix, i amb la remor de les ones de fons. Ho recordo com un privilegi.

Tots ens ho explicàvem tot, però els relats de la Mireia eren, de molt, els que més expectació aixecaven. Jo n'estava una mica engelosit perquè, sentint-me el més fort del grup, sabia que per més que exagerés les meves esbatussades amb algun jove competidor per algun territori en perill, no li arribaria ni a la sola de la sabata. Cap història meva podia comparar-se al conglomerat de riscos i peripècies que ella vivia quotidianament com si res. Però també he de dir que, llesta com una guineu, em feia sentir cofoi donant sempre per entès que jo era el líder de la colla.

Sota aquelles barques, quan devíem tenir dotze anys, la Mireia ens va anunciar que li havia arribat la regla i ens va ensenyar, com la cosa més natural del món, els petits draps que la mare li havia entaforat sota les calces perquè no sagnés cames avall. Normalment en David i jo, davant de les franqueses de la Mireia, intentàvem reaccionar com homes avesats a qualsevol notícia anatòmica femenina, però aquell dia vàrem quedar sobrepassats i febrilment envermellits, malgrat els esforços perquè no se'ns notés l'esverament. Les coses no van acabar aquí. La Joana, animada per la sinceritat de la Mireia, ens va testimoniar amb el seu posat de pastoreta de Fàtima que ja feia cinc mesos que li havia vingut però que no n'havia fet una festa comunicativa perquè l'avergonyia d'explicar-ho davant nostre, els nois.

En David, i sobretot jo, vàrem contraatacar fent com si l'arribada de les nostres mullenes eròtiques mentre dormíem fos un fenomen igualment inescrutable i misteriós. Tanmateix, davant de l'exhibició de sorpreses que les nostres xicotes ens brindaven, acabàvem reconeixent fascinats que el cos de les dones era prou més complicat, pervers i complet que el petit sistema de regadiu que representaven els nostres ridículs apèndixs de mascles, que amb prou feines servien per a projectes tan primaris com que si jo la tinc més grossa que tu, que si puc pixar més lluny, que si em puc fer cinc palles seguides, o que si el «frenillo» m'engavanya els furors...

En la impenetrable natura femenina que la Mireia i la Joana ens descobrien amb aires d'ai senyor on van aquests desgraciats, hi participaven misteris tan atàvics que, segons ens explicaven, fins i tot depenien de la posició i període de la lluna, que provocava impenetrables renovacions de fluxos de sang i altres humors interiors que nosaltres desconeixíem. Amb franquesa, el descobriment de tot això ens posava en un precari sentiment d'inferioritat que ara no recordo gaire bé com resolíem, segurament provocant alguna baralla de carrer on nosaltres dos poguéssim demostrar la nostra imprescindible utilitat per al grup. En tot cas és veritat que als voltants dels dotze anys o una mica més, en tot allò que feia referència al sexe, les descobertes esdevingueren desficis, i sota les barques ens iniciàrem a una sexualitat certament innocent però que a nosaltres ens satisfeia.

En aquest terreny, la Joana i jo ho provàvem tot. Ella feia sempre un posat com a veure què passarà avui, però sense demostrar esverament davant de cap proposta. Això sí, amb una condició que repetia tant com calgués: que el meu suc no li entrés a dins. Segur que la Mireia també ho devia provar tot amb en David. No sé ben bé què feien, però tenia ben clar que la iniciativa havia de ser d'ella i que en David, com la Joana, devia mesurar i racionalitzar la intensitat del seu plaer o desplaer, el perquè de les coses i l'exacte abast dels riscos. Alguna vegada ens tocàvem junts tots quatre, però amb la parella reglamentària. I del sexe, ens vam acostumar a parlar-ne sense destorbs ni posats esquius. Val a dir, i no em pregunti com hi arribàrem, que el respecte de l'altre i la seva voluntat lliure eren norma naturalment establerta.

A mi, tots aquests aprenentatges sexuals prou desinhibits em van permetre trepitjar bastant segur en un terreny que se'm complicaria més endavant. Al principi no en vaig fer gaire cas, em deia a mi mateix que era un problema d'excés de calentors primaverals, però a poc a poc em va sorprendre la força que tot allò prenia dins meu. No sé si per inconsciència o perquè eren temps d'altres prioritats, no en vaig fer cap drama; però, per si de cas, em vaig estar de dir-ho mai a ningú.





SISENA GRAVACIÓ





va ser durant l'any 34 que les coses començaren a accelerar-se. Parlo de nosaltres, els de la colla dels quatre. Però abans d'entrar en matèria voldria explicar-li alguna cosa més del nostre barri, del nostre entorn, perquè entengui millor el que ens envoltava.

L'entramat de les casetes i pisos de la Barceloneta era molt especial. Les cases s'anaven fent i refent a mesura que arribaven des de tota la península noves fornades de treballadors que, encara que costés de creure, eren més pobres que nosaltres. Fruit de tantes especulacions, els pisos acabaven sent minúsculs, falsament partits, separats per envans del gruix d'un paper de fumar i amb unes distribucions aptes només per a ratolins. Li explico tot això per fer-li comprendre que en aquell paisatge la paraula conviure no era un concepte, més aviat era una praxi diària feta a força de paciència i de consolar-se pensant que encara podria ser pitjor. Per cert, aquesta frase, «encara podria ser pitjor», esdevindria una divisa de supervivència practicada fins a la sacietat.

Vostè és molt jove i avui les coses han canviat molt, però en aquell temps, a la Barceloneta, entre els pisos d'una mateixa casa o grup de cases hi havia uns espais transcendents per a la convivència del veïnat: els celoberts. Uns forats escarransits, lletjos, anodins, però que amagaven vertaders centres de comunicació veïnals, actualment difícils d'imaginar. De les finestres de les cuines que donaven a aquest espai comunitari, de les finestretes dels banys, dels finestrons dels dormitoris amb cortines protegint intimitats, sortia, quan menys t'ho esperaves, una veu preguntant per algú o alguna cosa. Immediatament senties com es recollia la invitació i algú contestava sense ni identificar-se, que no calia. Es nuaven converses entre dos, tres i fins a quatre finestres sobre la malaltia de la Pepeta; o la darrera bomba que havien posat a correus; o com anava d'estarrufat en Pitu, el forner, des que s'havia firat la dona del farmacèutic.

Pels celoberts, la pluja de xafarderies es barrejava harmònicament amb el suau degoteig de les bugades esteses en filades de cordills quan els balcons eren insuficients, o quan no se'n tenia. D'aquells forats també sortien les veus d'alarma quan la policia política anava a la cacera dels sindicalistes, i més d'una vegada els pamflets revolucionaris i alguns farcells pesants i sospitosos que comprometien més del compte volaven d'un cantó a l'altre. Si la situació esdevenia greu, els perseguits escapaven a la casa d'un veí convertint-se en acròbates o funàmbuls. Era un codi de lleialtat i ai d'aquell que, més enllà de les idees de cadascú, no el respectés, perquè la vida al barri se li faria molt difícil, per no dir impossible.

El pare de la Mireia també s'assistia d'aquests celoberts per traspassar els paquets de contraban a les cases dels veïns quan els guardes de duanes anaven calents. Casualment, diguem-ho així, en Jimeno ja n'estava assabentat quasi sempre des d'abans. Normalment l'avisaven del dia i molt sovint també de l'hora; per tant, prenia cura de repartir el producte per la finestra de la cagadora unes hores abans per no acabar amb presses. Els veïns ho amagaven tan bé com podien, a la cuina econòmica, a l'estufa si no estava en brases o vés a saber en quin amagatall introbable. Ho acceptaven de bon grat perquè després de la necessitat venia la recompensa i en Ferran Jimeno era sempre molt generós amb els que l'auxiliaven. També l'ajudaven perquè sabien que arriscaven poc i que els guardes escorcollarien la casa del contrabandista complint ben just amb el que els havien manat i prou. Malgrat la més que fonamentada sospita que el contraban havia voleiat per les finestres, en Ferran untava les autoritats tot l'any perquè, quan arribessin aquests moments, els seus remordiments amb la llei no grinyolessin excessivament i els guardes ho deixessin estar.

Em sembla que ja li he dit que jo dormia al menjador de casa. No sabria dir-li per quin amagat motiu, però a mi allò m'agradava. Dormir enmig de tot el parament familiar, en el centre del meu petit món, com dominant la situació... Els pares eren magnífics dormilegues i, des que entraven a l'habitació fins a l'hora d'anar a la feina, aquell espai era només meu i de les meves cabòries. A mesura que vaig anar guanyant pes i anys, esperava que anessin a dormir i m'hi quedava una bona estona. Arreplegava i classificava cromos, o llegia alguna cosa que m'havien aconsellat a l'escola... Bé, podria fer-li una llista de coses, però no hi havia res com ficar-me al llit i tocar-me.

M'agradava molt tocar-me. Primer va ser només el goig de la descoberta del plaer. Però ja sap que els humans sempre ho compliquem tot i, a poc a poc, al plaer corporal dels tocaments vaig afegir-hi el complement d'imatges i situacions que m'excitaven, farcint la cruesa d'un moviment gimnàstic amb la voluptuositat d'una imaginació que li puc assegurar rica, plena, i sempre, ja l'hi avanço, amb situacions que em sorprenien per inesperades. Quan em masturbava m'agradava gemegar i m'era dificultós que no se'm sentís algun bram. Ho feia d'esma i des que en tinc memòria. Al principi era un suplici retenir-me els gemecs però, després d'un temps d'adaptació i aprenentatge, podríem dir que la repressió ja va passar a formar part de l'excitació. No sé com explicar-l'hi, era com si augmentés el goig de les coses prohibides i això se sumava a les ja moltes morbositats que en aquells temps s'acumulaven a l'acte de masturbar-se, com anar a l'infern, quedar-se cec, perdre la melsa o el moll dels ossos xuclat per tanta perversió.

Al principi, quan a casa no hi havia ningú, aprofitava per tocar-me i poder fer els meus escarafalls, però aviat vaig adonar-me que quan el volum sonor d'algun gemec pujava en excés es feia un silenci sospitós al pati del celobert. Potser només eren imaginacions meves però, per si de cas, em vaig reconduir pel camí de la discreció i vaig concentrar-me a no moure'm gaire i a fruir cap endins, que sona estrany, però li ben asseguro que no està gens malament. M'ho passava pipa i sentia el meu cos com una extraordinària màquina de plaer.



El pare em va permetre a partir dels dotze anys llegir algun dels seus llibres, sempre que fos d'amagat de la mare. Els que m'agradaven més eren els del seu poeta estimat. N'hi havia un que em cridava especialment l'atenció perquè les tapes eren de pergamí, molt diferents de les altres, i al davant hi tenia dibuixat un déu jovencell amb un arc i unes sagetes. No recordo si era en aquell o en un altre volum, una nit hi vaig llegir aquests versos:

Si et veia la sina

veia dos fitons;

oh, deixa'm, amiga,

que provi el meu pols.





El coneix, aquest poema d'en Papasseit?

Quan sentis ma boca

aguanta l'alè —

t'estremiràs tota

i és quan jo et prendré.





Déus i dimonis, no hauria imaginat mai que llegint un poema tremparia tant i que arribaria al plaer absolut per un camí tan inesperat. Vaig concloure que m'emprenyava la hipocresia d'alguna gent que et feia culpable si t'excitaves amb una foto eròtica o pornogràfica i en canvi si ho feies amb un poema era quasi un acte cultural, sempre que ho dissimulessis correctament. Estic segur que en Papasseit hauria estat content de veure'm trempar amb els seus poemes.

A mesura que em feia gran i els meus fluxos passionals augmentaven vaig haver d'amagar els draps que feia servir per eixugar-me. Els deixava en racons on pensava que la mare no els trobaria. Però un dia vaig veure una petita cistella discretament posada a sota al llit. L'endemà la mare em va dir tot senzillament i amb el to de sempre:

—Fill, quan et tuixis, deixa-ho a aquí, que a mi no em derange pas d'arreplegar-ho.

Però malgrat la naturalitat amb què la mare ho va enfocar, li confessaré que vaig quedar una mica avergonyit. Quan més tard vaig explicar-ho a en David, va concloure que una actitud tan permissiva només podia venir d'una mare francesa, ja que era sabut que «a la França republicana, amb aquestes coses, són molt més avançats que nosaltres». Jo li vaig preguntar què feia ell amb les restes de la masturbació. Es va posar vermell i va començar a córrer com per iniciar una cursa. Ell era així i en aquests temes sempre fugia d'estudi. Jo ja ho sabia i vaig acceptar el repte posant-me a córrer darrere seu. El vaig guanyar.

Potser vostè es pensarà que vaig donant tombs sense solta, però encara voldria dir-li que una de les coses que em donava un aire exòtic, si se'm permet l'expressió, era que, a banda de ser rossenc, parlava perfectament el francès, i això, al barri, en aquella època i entre la nostra condició social, causava sensació. Des que vaig néixer, la mare em parlava molt sovint en la seva llengua. Amb el pare al principi també s'entenia en francès perquè ell el xampurrejava amb molta gràcia i, diguem-ne, creativitat. Quan la Marí va arribar a la Barceloneta i va veure que, si sortia de casa, el francès no li servia per a res, va decidir aprendre el català. Era xerraire de mena i suportava difícilment no ficar cullerada en les converses dels veïns. Així, va començar a practicar-lo amb uns gal·licismes que feien somriure a tothom. Però aviat es defensà prou bé, i amb poc temps ja el parlava correntment, no en va a casa dels seus pares sempre s'havia parlat occità fins que a l'escola Republicana Francesa l'avergonyiren de fer-ho. Permeti'm que l'hi expliqui, perquè sovint la gent jove ignora aquestes coses. En el frontispici de la porta de l'escola de la França republicana, lliberal i laica, per on entrava dues vegades al dia, hi havia cisellat a la pedra: «Soyez propres, parlez français». Era una manera d'acomplexar-la tossudament de la seva identitat occitana. Quines coses, oi? A França eren més sibil•Iins. A Espanya ho arreglaven amb un cop d'estaca, quatre hòsties ben donades i s'ha acabat. Per cert, a la Catalunya francesa, si no ho han tret, també hi ha moltes escoles amb aquesta llegenda o semblants, en recordo una especialment punyent que deia: «No escopiu a terra i no parleu català». Però deixem-ho. Segurament la sonoritat i les arrels de l'occità li varen aportar un entramat de referències que li facilitaven el traspàs, encara que en els primers mesos ho barrejava tot. S'ajudava llegint els llibres del pare perquè deia que el català, sense el mal accent que li donàvem nosaltres, s'assemblava al francès.

Bé. Arribats aquí i per acabar de pintar-li el paisatge que m'envoltava, li hauria de parlar d'un local que per a nosaltres fou important per moltes raons. Era el cafè La Dorita. Es deia així perquè la mestressa era la senyora Dora, diminutiu de Salvadora que per cert no li anava ni amb rodes, ni per la banda fonètica ni per la semàntica. Exhibia un físic imponent, malgrat un excés de quilos no gaire ben repartits però que no eclipsaven les traces d'una bellesa torbadora. Val a dir que també imposava una forta personalitat que irradiava sobre el cafè i tothom que hi entrés, i que fi permetia procedir amb una autoritat que jo no vaig veure mai discutida per ningú, i a fe que hi entrava gent de tota mena.

El local estava situat just a la cantonada del carrer del Mar amb el carrer Ponent. Era un cafè quasi normal, decorat amb un gust mitjà i semblant a d'altres cafès del port. Hi solien entrar veïns desenfeinats, mariners de pas, pescadors amb horaris estranys, dones que s'escapaven de casa per prendre un cafè de marro i desfogar-se dels bruels de la mainada, dels maltractaments dels marits o senzillament pel plaer del safareig. Potser, perquè ho entengui millor, l'hi podria descriure com el típic local que, més enllà de poder-hi prendre una beguda, també feia d'espai social en aquell tros de barri. La gent s'hi reunia, compartia, discutia i a voltes decidia sobre els assumptes que aixecaven polseguera entre els veïns.

Quasi tot normal si no fos que a La Dorita també hi treballaven dues xicotes joves que nosaltres i tothom anomenàvem les dorites i que feien, sigui dit amb tot el respecte, de meuques a hores perdudes. Exercien la seva delicada feina en dues minúscules habitacions, emplaçades una davant de l'altra al replà de dalt de l'escala i on podien trescar amb una certa discreció consentida per tothom. La Dora les tractava amb un deix maternal i, a banda d'un petit lloguer pels llits que malgastaven, no intervenia ni en la seva vida privada ni en els seus guanys. Algunes llengües viperines no s'estaven de dir que tanta condescendència era perquè ella mateixa coneixia bé la duresa de l'ofici. Però escolti'm, normalment els seus serveis només eren requerits per clients familiars o desorientats. Els que volien veritable guerra per als seus baixos passaven de llarg i anaven cap al Barri Xino, que era un dels més ben assortits del Mediterrani i infinitament més especialitzat per satisfer els corrompiments sexuals més extravagants. Les nostres dorites eren una altra cosa. Feien de meuques, però com d'estar per casa, com de la parentela. Si no tenien clients, i això passava molt sovint, tot i anar arregladetes com per aixecar mentors allà on hi haguessin brases, rentaven gots, treien la pols o passaven l'escombra pel local, petaven la xerrada amb els veïns i veïnes que estaven sols, i si calia substituïen la Dora quan anava a fer un encàrrec, a comprar o a alguna trobada misteriosa.

En tot cas, sí que és cert que dels pits i altres exaltacions corporals de les dues dorites, en David i jo en férem les icones dels nostres furors braguetencs. Tot això es donava enmig d'una situació a vegades enutjosa: la Dora i les nostres mares eren bones amigues. Li puc dir de passada que la meva li corresponia amb una especial tendresa. Potser perquè la Marí sentia nostàlgia del cafè dels seus pares, aferrats a Le Paradis per ben just sobreviure. O perquè la Dora, una noia francesa arribada en un vaixell desarborat tot seguint el seu príncep ros, li devia recordar alguna història amagada de la seva atrafegada vida. Vagi a saber... Però, fos pel que fos, a les dues dones les lligaven moltes complicitats des que es varen conèixer, i no li amagaré que la seva relació amistosa em va procurar alguna situació compromesa quan els instints començaren a esclatar-me sota els pantalons.

Ala Dora la divertia veure'ns mirar les seves dorites amb els ulls esbatanats i, com que el desfici se'ns notava d'una hora Uuny, ens va prometre que quan tinguéssim catorze anys, si les noies s'hi avenien, i això ens ho hauríem de treballar nosaltres, ens regalaria estar amb elles. De franc! Val a dir que ens ho deia a tots dos però em fitava només a mi, segurament perquè em notava el desig molt més afamat que al meu amic. Tal com m'ho deia i em mirava, vaig sospitar que darrere la seva promesa hi havia l'acord tàcit o explícit de la meva mare.

Quan sortíem del local, tot i que amb en David aquestes converses eren sempre mesurades i calmoses, no podíem deixar de comentar els pits de les dorites, els cabells tenyits segons la darrera moda dels cinematògrafs, els llavis pintats d'un vermell cridaner però tan sensual... I aquells culs que baixaven ampul·losos i bambolejats des d'una cintura meravellosament estreta a cops de cinturó i de fam. Alguna vegada, amb l'excitació d'aquestes visions i converses, jo li havia proposat d'anar plegats entre les barques a fer-nos una palla. M'hauria agradat compartir aquesta intimitat amb ell però no vaig aconseguir-ho mai. Tampoc em deia que no, però sempre sabia trobar la manera d'entabanar-me cap a un altre terreny. I, sigui dit de passada, jo l'hi facilitava.





SETENA GRAVACIÓ





mentre la colla dels quatre descobria, fintava i assimilava tot el que la vida portava de nou, al seu voltant les coses empitjoraven per moments. A finals del 33, les dretes faccioses guanyaven les legislatives i, així, començava un període espantos que es va anomenar el bienni negre, i no era una metàfora. Aquells dos anys i escaig foren per als nostres, per als que pensaven com el pare, un daltabaix apocalíptic. No hi entraré en detall per no fer-me pesat però deixi'm remarcar-li que, malgrat les seves moltes mancances, el període republicà de l'anterior govern d'esquerres havia encetat progressos en molts camps: l'escola, l'agricultura; la condició dels treballadors, de la dona; la sanitat, les llibertats... I tot d'una, quan la llum començava a guanyar nous espais, tornaven al poder les dretes espanyoles més cavernoses i amb una set de venjança ferotge. Els malparits entenien que cadascuna de les llibertats assolides era com un robatori al patrimoni que el poder absolut els havia conferit durant tants segles. I no sols em refereixo als béns i drets. L'esperit, la moral social, les normes de convivència... Tots aquests àmbits també els pertanyien, i val a dir que l'església catòlica en féu una batalla cruenta, disposada a anar fins a les darreres conseqüències. I pel seu déu furient: i tant que hi va anar!

Com deia el meu pare, «si els deixem, aquests facinerosos acabaran en quatre dies amb tot el que hem assolit i pagat amb sang" i suors durant cinquanta anys».

I en aquell remolí de disbauxes arribaren els Fets d'Octubre. Ja ho deu saber, suposo. Un seguit d'esdeveniments desastrosos que van acabar amb el president de Catalunya, en Companys, el govern de la Generalitat sencer, l'alcalde de Barcelona i un fotimer de gent catalana important empresonada per ordre del govern espanyol de dretes. Aquella gentussa ens havia retallat tant les llibertats que en Companys va proclamar la independència de Catalunya. Ni més ni menys! Els militars van prendre les regnes del poder i la foscúria va tornar a senyorejar per les institucions, els carrers i les cases. Però escolti'm, deixo la història per als que en saben més que jo. No li estranyi doncs que, tot i que ja feia temps que se sabien amenaçats, a partir d'aquests esdeveniments les vides del pare i d'en Silvestre a penes tinguessin valor. Els radicals d'extrema dreta van entendre que tenien camp lliure i, sabent-se protegits per les altes esferes, varen començar la persecució i eliminació de molta gent significada. El pare va acostumar-se a veure-hi pel clatell.

A casa meva i a casa de la Joana, tot i que es compartien els ideals amb quasi la mateixa passió que el llit, la Remei i la Marí van començar a espantar-se pel que podia passar als seus homes. I no deixaven d'afegir-hi que ells, amb la seva militància, també posaven en perill les famílies i el poc que tenien. El temor que qualsevol nit els podien afitorar s'havia instal·lat definitivament en el pensament d'aquelles dones. Imagino que no cal que li digui que jo estava amb el pare. Feia d'ell i de la seva lluita l'expressió d'un ideal concret, de pell i ossos. Però quan un dia li vaig demanar si em permetia acompanyar-lo a alguna de les seves reunions, em va fotre una galeta que em regirà el cap i em deixà distret. Poques vegades l'hi vaig tornar a demanar. I quan gosava, calculava la distància.

En canvi, a casa d'en David res no havia canviat. Els temporals i les encalmades que la Sarita havia de capejar en mar no entenien del caos que els humans organitzaven en terra. La Mercè i en Màrius eren acollidors i a casa seva s'hi estava bé. Quan a voltes em calia fugir de les turbulències dels meus, m'agradava córrer els pocs metres que me'n separaven i refugiar-m'hi, amb ells i en David, hores i hores. Sempre s'hi podia encetar una llarga conversa d'aquelles en què un pescador com en Màrius sabia mesurar els gestos i les paraules per impressionar uns adolescents com nosaltres, i allargar-se prou perquè passessin suaument les hores més fredes de les tardes d'hivern. Així ens mantenia aixoplugats fins que s'adonava que se'ns aclucaven els ulls. Ara, recordant tot allò, estic segur que els pares d'en David devien veure en la intel·ligència del seu fill una finestra oberta a un horitzó lluminós o almenys esperançat. En Màrius, en el fons, desitjava ser l'últim patró de la Sarita.

No gaire lluny d'aquella casa a peu de platja i en pau, l'ànima del contrabandista Jimeno es neguitejava sense treva. I no era pas que el negoci no arreplegués vents favorables. Segur que, amb les darreres eleccions espanyoles i l'arribada dels rics al poder, la policia de duanes es faria la distreta i no aniria amb tanta energia requisitòria perquè calia que els articles prohibits arribessin sense entrebancs als més poderosos de la ciutat. I prou que ho va notar. Però malgrat aquella conjuntura favorable i lucrativa, a en Ferran alguna cosa li pudia sota el nas. I sabia que el nas el tenia bo. Gràcies al nas i al fet de ser un gat vell havia sobreviscut a molts cataclismes flairant i pressentint els problemes abans que apareguessin. Hi havia alguna cosa que no el deixava dormir en pau. Sentia que els anys li pesaven i com els pensaments turbulents li enxarxaven el cervell. A tothom que el volgués escoltar li explicava el seu desànim i profetitzava, com un oracle ombrívol, l'arribada de temps esgarrifosos en què la guerra, la fam i el caos regnarien fins a límits mai no imaginats. No li servia de res si la Núria procurava allunyar-lo dels mals averanys fent-li més costat que mai i exagerant el llenguatge d'una sensualitat que encara feia perdre el senderi al marit. La veritat és que ja ningú li va poder treure del cap els mals presagis.

La idea que havia d'escapolir-se per salvar les filles i la dona se li arrelava amb un desfici creixent: marxar, marxar de Catalunya, deixar-ho tot i començar de nou. Prendre les seves quatre nenes, com ell en deia, i fugir, fugir sense pensar-s'ho ni permetre que les heures del dubte els empresonessin més temps. Instal·lar-se on fos, que ell ja se'n sortiria. I tant que se'n sortiria. Res no li feia por, res que no fos aquella pudor que cada dia ensumava més propera i fètida. Havia ajuntat prou estalvis per aguantar el temps necessari i muntar qualsevol negoci a qualsevol lloc. I fou així, en aquest estat d'ànim, que a poc a poc el mapa del seu refugi es va anar configurant Atlàntic enllà, on deien que els homes emprenedors i amb una mica de capital se'n sortien fàcilment. Cercava un espai on els seus tresors poguessin continuar els estudis i on la seva dona no es sentís fora del món. Metòdicament va anar descartant les ciutats que li semblaven perilloses, provincianes o amb poques possibilitats econòmiques. Al cap del camí les escollides es van reduir a quatre. Ciutat de Mèxic, on tenia parents; Montevideo, que era una ciutat molt pròspera; Caracas, amb bons negocis esperant, segons totes les referències; i Buenos Aires, la més cosmopolita i la més europea de les ciutats sud-americanes.



Potser perquè es va imaginar ballant un tango desenfrenat amb la Núria, o potser per la fama de ciutat culta i oberta al món, en Ferran va triar Buenos Aires, discretament, sense dir res a ningú. Previsor, va multiplicar tant com va poder els afers de contraban amb la bona excusa que la nova situació amb les dretes al poder els afavoria i calia aprofitar-ho. Al cap de poc temps, la Núria, la Mireia i la Flor ja no donaven l'abast a posar-se faldilles cada vegada més amples i a trenar els farcells de paquets amb les vetes que els permetien anar carregades fins ben bé sota els pits, això sí, graciosament femenines.

En aquells mesos d'acumulació patrimonial, la policia no es va voler adonar de res, i ni el Ferran ni les seves nenes van patir cap ensurt per recordar. Val a dir que tot l'entramat de còmplices i encobridors d'en Ferran es va convertir en una intricada xarxa de petits magatzems i cataus, on guardava les mercaderies que ja no li cabien a casa. Es feia servir qualsevol lloc discret, i ja no n'hi havia prou amb els fons de les cuines econòmiques o el sota de les rajoles sospitosament bellugadisses i tota la pesca. Es van inventar nous amagatalls i fins i tot se sentia alguna padrina queixant-se que, per poder ocupar la gibrelleta «amb lo del Jimeno», tenia prohibit anar lleugera d'orins.

Per unes altres raons, en David i jo també havíem d'anar cap a ciutat, però en el nostre cas era per una sortosa combinació de factors més lúdics. Ja li he parlat que, des de la seva posició privilegiada de modista amb feina fixa en un taller, la Remei donava peces per fer a la Marí i a la Mercè. La mare era rápida i manipulava la màquina de cosir com li venia de gust. Quedava una feina neta, precisa i polida. La Mercè era més lenta però tenia uns dits d'argent, això feia que li confiessin els encàrrecs més complicats, els de pura artesania i sobretot els acabaments. El temps i l'atzar les van especialitzar, si és que en aquella època aquesta paraula tenia algun sentit, a confecciónar els vestits més dificultosos i estrambòtics, ja fossin per les senyorasses que els lluïen al Liceu o per les vedets dels locals més luxosos i luxuriosos del Paral·lel.

I aquí és on entràvem nosaltres. Quan arribava l'hora de portar els vestits a la zona alta de la ciutat, qualsevol dependenta de la modisteria era bona per dur l'encàrrec, però quan s'havia d'anar al Paral·lel, i sovint en hores fosques, ja eren figues d'un altre paner. Com que quasi sempre s'arribava al límit del temps d'entrega i ja no era possible que el vestit tornés al taller abans de donar-lo a la cupletista de torn, la Mercè, la Remei i la mare ens demanaven en el darrer moment que portéssim directament els vestits als teatres, cabarets o a les cases de les artistes que els havien encomanat.

No sé si ho sap, senyor director, que a la Barcelona d'aquells moments hi havia una autèntica follia pels espectacles de noies lleugeres a la manera parisenca, que incloïa tota la samfaina que solia envoltar un mercat de cuixes boniques i de vestits que es desbotonessin fàcilment. Nosaltres gaudírem d'un rar privilegi: hi podíem penetrar per una porta lateral però que anava directa al moll de l'os: les vedets en els seus vestidors. En David no volia entrar-hi sol. Era tan tímid que s'encongia davant d'elles com si volgués desaparèixer i quedava palplantat com un estaquirot. Llavors, ell sabia que només la meva xerrameca podia reconstruir-nos el posat de xicots simpàtics i de bon veure, encara que malauradament massa jovencells.

Que belles i bones que estaven! En la confiança dels camerinos, llocs màgics on elles eren reines, sempre anaven mig despullades com si fos el més natural del món mentre observaven enriolades l'efecte pertorbador que ens infligien. Algunes vegades, les més animoses s'emprovaven els vestits sense demanar-nos que marxéssim mentre es treien la roba de carrer, fent totes les postures de l'auca per veure si els cosits i recosits resistirien els gestos que poc després reproduirien dalt de l'escenari, executant el seu número. Quins moments més estranys, es podrien dir celestials si no fos que vorejaven el pecat mortal. Mentre baves i suors anaven camí avall, ens sabíem espectadors d'unes escenes per les quals els grans burgesos que ocupaven les platees haurien pagat fortunes.

Amb el pas del temps, les nostres mares ens confiaven aquestes comandes amb un somriure mal dissimulat als llavis. Ens convertírem en els nois dels encàrrecs, especialitzats en els teatres, music-halls i tuguris més reputats del Paral·lel. Normalment sortíem quan fosquejava, com qui va a un safari eròtic festiu. Teníem una mena d'agenda mental amb el nom de totes les senyoretes que en aquells moments eren algú dalt dels escenaris. Si quan ens donaven el vestit no l'endevinàvem per la talla, només ens calia el nom de la vedet i ja ho sabíem tot: porta, escala, lloc, horari, mesures, caràcter, humor i prestacions. Així vàrem conèixer algunes de les dones amb més renom dels teatres musicals i llocs menys recomanables d'aquella època.

Jo anava embogit per la més rutilant de les vedets, anomenada la Ninfa de Oro, que evidentment, i com era menester per a una gran estrella, sempre tenia dotzenes de mascles pul·lulant-li al voltant, amb les habituals demostracions de carteres plenes de bitllets a mig caure i lluentors de joies per ser obsequiades o bescanviades per orgasmes fugaços.

No hi tenia res a fer. Quan dúiem un vestit per a la meva Ninfa, només d'acostar-me al seu camerino m'entrava una tremperá descomunal. Sabia que amb els seus ulls de gata en zel em miraria directament a la bragueta tot demanant-me, com qui no vol, que li deixés el paquet, dit amb una entonació especial, precisament damunt d'on guardava tota la seva roba interior de color vermell i mesures esquifides. Ja a casa, de nit, en el meu racó del menjador, m'escatava la pell a palles per ella i el meu cos semblava no tenir-ne mai prou.

En David feia com si no hi fos. Ell tenia uns altres gustos i es va enamorar perdudament d'una xicota molt menys famosa però més delicada i bonica, que començava a tenir un bon cartell entre els que buscaven quelcom d'especial. Sota el nom de Blanca Bernard habitava una bellesa que passava per la finor, i això no sovintejava en aquell ambient de dones fatals on la voluptuositat de carns s'expressava quasi inevitablement pel broc gros.

Quan amb el farcell de roba a la mà en David es plantava davant d'ella, no demostrava cap efusió i, malgrat bategar-li el cor com una màquina de tren, semblava que els seus efluvis mes íntims no es transvasaven de lloc. Era en l'únic camerino que em demanava que no l'acompanyés, tanta vergonya li feia que jo pogués dir alguna cosa improcedent davant del seu mite. Sortia vermell, els ulls il·luminats i un somriure innocent.

Un capvespre havíem de dur un vestit al teatre Arnau, que en aquells anys era dels més prestigiosos. Serviria per a l'assaig general de Botones rojos, que s'estrenava l'endemà i on la meva adorada Ninfa de Oro era la vedet principal. Quan ja estàvem a punt de sortir del barri vàrem topar com per casualitat amb el pare de la Joana, en Silvestre, que amb una cara més que seriosa ens va dir:

—Ep, David, Germinal, que m'ha dit la Remei que avui aneu cap a l'Arnau. Escolteu-me bé, que va de debò, no sortiu del vostre camí i sobretot no passéssiu pel Portal de l'Àngel. Entesos?

I tant que entesos. Per a la gent del barri que anàvem cap a ciutat, l'avís d'un veí que no freqüentéssim un lloc o no travesséssim per un carrer o una plaça volia dir que aquell dia hi podia passar de tot. Des d'una manifestació on es preveia una càrrega policial sense miraments, d'aquelles que molt sovint acabaven amb trets, ferits i morts, o l'explosió d'un artefacte que alguna de les organitzacions obreres més radicals feia esclatar enduent-se la vida dels vianants, o vés a saber què. La qüestió és que ningú no preguntava res i tothom desviava la ruta del lloc assenyalat. Al Portal de l'Angel aquell dia moriren una dona i dues criatures.

Li puc dir, senyor director, que si l'endemà ens arribava notícia d'alguna desgràcia passada en el lloc de l'avís, ningú hi feia gaires escarafalls. Ja sé que li pot semblar cruel, però al barri tots sabíem que hi havia una lluita sense trinxeres, una lluita fosca i sagnant que tossudament ens havia avesat a endurir la pell de la sensibilitat i la compassió. I en tot cas, si alguna vegada teníem un dubte sobre on era el bé i el mal de les coses, la cruesa del dia a dia, la misèria amb què es condemnava les nostres famílies, la lluita revolucionària d'uns obrers que eren els nostres pares i la brutal repressió que desencadenava la maquinària patronal, policíaca i militar, ens convidaven ben poc a la reflexió imparcial o serena i ens abocaven a caure sempre del mateix bàndol. El nostre.

Bé, per avui deixem-ho aquí, faci atenció que no li caigui la tasseta mentre arreplega els estris.





VUITENA GRAVACIÓ





mentre estàvem en aquell procés tan complicat de canviar la pell de nens per la de nois, d'una manera quasi imperceptible vàrem adonar-nos que anàvem perdent el dret a ser protegits com quan érem infants. Semblava com si els pares, els familiars, els amics, amb molta cura, anessin aixecant un teló misteriós que envoltava aquell món fictici que ens embolcallava i que ens havia permès viure en la nostra condició de criaturas. Com si tot d'una la gent del nostre entorn avalués convenient que descobríssim la cruesa i el paisatge de la nostra dissort. Malauradament i d'acord amb els temps que corrien, el teló s'aixecava vertiginosament i ben aviat aprenguérem a comprendre que els nostres vivien aterrits, perseguits per la fam, assetjats per la repressió i per la incertesa de si l'endemà podrien donar-nos menjar. Sincerament, no crec que vostè se'n pugui fer càrrec. Però encara hi havia una cosa pitjor, que enfosquia els horitzons i les ments dels nostres pares: pensar en qualsevol futur millor sense haver de passar pel trasbals de la lluita més arriscada era un somni que només es podia permetrre un dement. No sé si m'entén. Per ells, per nosaltres, tot es confiava a canviar el món, pel mitjà que fos, amb l'esperança d'una societat nova que amb la República semblava plausible. Trobar un racó calent on poguessin dir: som aquí, volem treballar i viure. Tan senzill com això. I tan impossible.

Però d'on veníem? Tant se val. S'haurà d'acostumar a les vacances d'una memòria geriàtrica. En toteas, li volia dir que per mi, en Germinal Massagué i Guillaume, deixar l'Escola del Mar va representar un tomb transcendent i trist en l'esdevenir de les coses. Fou com abandonar el cau protegit, on es permetien paraules maltractades arreu. Deixar potser l'únic espai on encara era possible la innocència. Pensar, Sentir, Estimar, Discernir... Aquesta darrera paraula encara m'impressiona.

Bé, seguim. Ja tenia catorze anys i els pares no volien que abandonés els estudis malgrat que a casa no hi havia ni un cèntim per estalviar. Jo sabia que no els hauria importat passar més fam per tal que jo continués estudiant, però em guanyava el sentiment de ser un inútil que els enfonsava en les privacions. Segurament em vaig equivocar, però contra l'opinió de tots, també la d'en David, vaig inventar-me un personatge matusser que representava estar fart i recremat d'anar a escola, que per res del món volia continuar sent un alumne, que odiava els llibres i que no podia aspirar a res míllor que no fos que el pare em busqués feina de descarregador de moll. Sigui dit modestament, vaig fer una interpretació prou bona, perquè el cert és que m'hauria agradat continuar estudiant. El meu físic remarcava altres aptituds, però, sense ser una llumenera com en David, em sentia especialment còmode entre llibres i classes. No tan sols m'agradaven, també estava convençut que només amb ells m'aproparia a les claus que obrien els horitzons que si no —tal com deia el pare— em serien impossibles d'abastar. Però què vol, no suportava la idea de tenir un cos que era una eina de treball adaptada i preparada per feinejar en el meu entorn i no fer-la servir per ajudar els meus. Així que, quan el pare m'argumentava, pacient o amenaçant segons el dia, la conveniència que continués els estudis, jo feia l'orni. A casa hi va haver molt mala maror durant unes setmanes però finalment prevalgué el respecte a la meva voluntat i vaig acabar guanyant. Que segurament volia dir que acabava de perdre.

També sabia que, quan el pare cedís, li seria fàcil buscar-me feina i que, mitjançant la seva xarxa d'amics, ho solucionaria ràpidament sempre que el sou fos de fam. Vaig mirar d'apressar-lo jurant-li que, si em deixava treballar, les hores que em quedessin estudiaria amb el senyor Ramanguer. El bon llibreter feia cursos gratuïts per als fills dels seus amics obrers i, per tal d'acostar-los a la cultura, s'adaptava a les hores que convingués, sí calia els donava menjar o cosia un pedaç als estrips que portessin de casa.

Així doncs vaig començar a treballar al moll número 3, no gaire lluny del pare, i he de suposar que em va trobar feina a prop seu expressament, per donar-me un cop d'ull de tant en tant. Tenia raó, feinejar de descarregador de moll era dur, segurament molt dur, però el meu cos s'ho va prendre quasi com una invitació a l'exaltació, com si per fi pogués manifestar el seu poder quan es tesava o vinclava fins a aconseguir la postura pertinent i posava en marxa la potència dels músculs per aixecar i carregar-se a l'espatlla el que li vingués de gust. Cansar-me em desvetllava una estranya sensualitat que fins m'excitava. Quan acabava esgotat la jornada, sentia una crida secreta al plaer que solucionava com podia, en solitud, amb la Joana i de tant en tant amb el favor d'alguna de les dorites, que em feien un preu més que especial.

Però veu?, m'ho havia deixat, i a fe que va ser important. Quan vaig passar dels catorze, la paraula de la Dora es va acomplir i la Montse de Gelida, que era la dorita que m'agradava més, fou l'encarregada de «fer-me un home», i li he d'admetre que meravellosament bé. El dia escollit, i abans de passar als fets, la Dora, maternal i enjogassada, em va dur a un racó per donar-me uns quants consells sobre com calia comportar-me amb una dona de veritat. No era que no li volgués fer cas, perquè jo intuïa perfectament l'abast de la seva experiència i com la necessitava, però aquell primer dia no en vaig poder seguir ni un, assetjat com estava pels atabalaments i excessos passionals. Després, va fer un gest a la Montse perquè s'ajuntés amb nosaltres i, excitada, ens va convidar a beure plegats, imagino que per facilitar-me que agaféssim confiança. Ella, la Montse, va començar a fer preguntes sobre l'escola i altres temàtiques, tan poc virils i fent-me sentir tan criatura, que si finalment no va provocar-me un trauma fou perquè la calentor em feia tramuntar qualsevol contingència.

Passada una estona que la Dora va considerar prudencial, la Montse em va fer pujar a l'habitació i sense preàmbuls em va agafar el membre per rentar-me'l. No somrigui, però inevitablement ja vaig tenir la primera ejaculació malgrat prémer fortament les natges i serrar les dents per evitar que sortís res. Per un moment vaig dubtar si ja s'havia acabat el tracte, però ella, complaent, va mirar-me plena de picardia i féu algun comentari professional que em va relaxar. Quan de nou em va tenir net del tot, es va estirar plana al llit, tota nua, i jo, seguint les seves indicacions, vaig ajaure el meu cos damunt del seu mentre ella proclamava lloances dels meus detalls físics. Però tan bon punt el meu sexe va prémer la seva pell, pataplaf, vaig tenir la segona ejaculació. La dorita Montse va esclafir en rialles i es va aixecar per netejar-me una altra vegada. Vaig pensar que m'engegaria, però no, la Montse, que era entesa en pedagogia, va resoldre que jo sortiria d'allà havent entrat dintre seu encara que embrutés cent tovalloletes. Aquesta vegada em va fer estirar cara amunt i se'm posà suaument sobre el ventre, em va agafar la titola amb precaució, m'imagino que pensant que si feia gaires moviments em tornaria a vessar, i així, ben lentament, se la ficà dins del cos. Irremissiblement va durar poc, però ja li ben asseguro que el temps suficient per sentir un plaer desconegut i desmesurat que em va fer esglaiar com mai ho havia fet a casa quan m'ho arreglava tot sol, ni tampoc, sincerament, amb la Joana. Això era una altra cosa.

A partir d'aquella descoberta amb la dorita Montse, vaig entrar en una espiral de desig que em resultava difícil d'apaivagar. No li sabria dir si fou causa o efecte, però després d'aquella experiència la Joana cada dia m'agradava més i la volia tocar constantment. Avui encara no entenc com m'ho aguantava perquè, sincerament, no podria dir que mai li sentís cap pulsió per mi que fos significativa. Més aviat semblava que, comprenent la coentor dels meus baixos, mirava de complaure'm tant com podia, com una bona amiga que pot assimilar el patiment del seu company i fa el que pot per consolar-lo, però això sí, amb cura que el suc no li entrés a dins. Ella en deia suc, ni llet com en deia tothom, ni esperma o com es pogués dir. A mi, allò del suc em feia sentir com espremut, sobretot quan m'ho deia a cau d'orella veient que l'excitació em feia perdre el senderi i el control muscular. Sort que jo anava a la meva, mirant d'evitar qualsevol imatge fruitera que em fes decaure el tremp interior, vostè ja m'entén... La Joana era una noia sensible i tímida, em sembla que ja l'hi he dit abans, però per a aquests afers també podia ser prou desinhibida, o més ben dit, miraculosament desinhibida per aquella època. Un dia em va dir tota circumspecta i formal que havia arribat a la conclusió pràctica que preferia posar-se-la a la boca i així evitar-se riscos. Que em parlés d'això amb la mateixa flegma que si m'estigués explicant com ho faria per cosir-me un botó de la camisa, potser rebaixava el tremp dels meus desficis però no deixava d'admirar-me, sobretot perquè la nova oferta m'anava millor que la sobtada marxa enrere per evitar allò del suc famós. En tot cas, no li vaig discutir les condicions i sort en vaig tenir del seu generós oferiment.

Li vaig exposant aquests aperitius sobre la meva sexualitat perquè em sembla que ha arribat el moment d'explicar-li una vivència que va transcendir l'anècdota i va aclarir-me que, pel que pertocava al sexe, ja res no em seria senzill o, almenys, tot seria prou complex.

Un dia al capvespre vaig passar a veure la dorita Montse. El local estava ple de mariners assedegats, acabats de desembarcar d'algun vaixell nouvingut, i totes dues dorites anaven més que atrafegades mirant d'acontentar i enllestir tanta clientela acumulada. Entre nosaltres teníem uns tractes d'obligat compliment, imposats per la Dora. El primer era fàcil d'entendre: com que per la nostra edat no podíem gaudir oficialment dels favors de les dorites, tot es faria sempre dissimuladament i amb uns jocs de mirades i sobreentesos que ens devien fer assemblar a aquells actors de pel·lícules mudes que amb aixecades de celles i caigudes d'ulls delataven terratrèmols interiors que tot el públic podia detectar. I em temo que els parroquians de la Dorita també. El segon era que, quan hi havia feina, nosaltres seríem els darrers de la cua, ja que, a banda de la confiança, pagàvem menys. I, com era lògic, no tindríem servei fins que les «nenes» haguessin enllestit tota la demanda. Així que, resignat, em vaig asseure a la barra mirant de passar l'estona desapercebut, esperant que la meva sílfide quedés alliberada. No és que l'altra dorita, la Núria, no m'agradés, però ja sap vostè que en aquestes coses les manies manen.

El fum de tants cigarrets suspès en l'espai dorític, fent dibuixos tan inesperats com densos, em molestava profundament. Sempre m'havia resistit a ser fumador malgrat que tot m'hi convidava, però suposo que, veient com s'hi aplicaven tots els marrecs de la meva edat per ser més homes, jo mantenia el meu territori diferenciat dient que no. El pare tampoc ftimava, no li calia demostrar res. Però jo ara estava rabiüt, mesurant fins a quin punt em penedia del meu encaparrament. Em sentia ridícul, pensava que sense un cigarret a les mans encara se'm devia notar més jove. A més a més, assegut en aquella barra fent una cua invisible i no estant avesat al fum del tabac, m'era impossible evitar tossir sorollosament malgrat que mirava d'aguantar-me els esputs fins a envermellir com un tomàquet.

Sufocat, maleïa com allò em delatava, i estava en aquestes quan un mariner se m'acosta, m'ensenya un paquet de tabac, dient-me alguna cosa amb una barreja d'accents incomprensible. Li vaig fer un gest perquè m'ho repetís; però, entre el soroll que hi havia a La Dorita i la seva dicció, no vaig aconseguir entendre res del que em deia. Escoltant-lo em vaig adonar que mesclava un castellà terrible amb un francès més correcte. Així que en repetir-me aquell garbuix de sons estranys ja vaig entendre què em deia:

—Vols fumar? Però m'hauries de donar foc, jo no en tinc.

Anava a dir-li que jo tampoc en tenia, però en obrir la boca em va sortir tota la tos que havia volgut reprimir i que per retinguda esdevingué volcànica. Vaig quedar avergonyit. Però al mariner la meva confusió el féu somriure i em va donar uns cops a l'esquena per descarregar-me.

Més o menys vaig entendre que em preguntava el nom.

—Germinal. I ja em pots parlar en francès. I tu, d'on ets?

Tot això ja ho vaig dir en la meva llengua materna.

—D'un poble del mar Negre, a prop d'Odessa.

—Rus?

—Ben bé no, però deixem-ho estar. Em dic Serguei.

—Quan ha arribat el teu vaixell?

—Fa sis hores.

—Fent escala pel camí o véns pel dret?

—Messina, només dos dies a Messina.

Mentre m'ho deia, es tocava la barbeta amb la mà que aguantava el cigarret, com si reflexionés. Portava un tabard blau fosc amb galons, però l'aparença el feia molt jove. Aquella samarreta de ratlles horitzontals blanques i blaves que duien tots els russos —en aquell temps, qui matisava entre ucraïnesos, moldaus o lituans?— sempre m'havia agradat. Era prim, tenia uns ulls grisos de gat que miraven fixament, la veu gruixuda, amb la rara profunditat dels eslaus, i a la cara musculada, una pell blanca i fina que el sol encara no havia envellit. Em va semblar que segurament s'afaitava menys que jo, que ja era dir. Es va treure un encenedor de la butxaca esquerra del tabard i va encendre el cigarret.

—Vols beure? Et convido.

Un altre cop enrogit de vergonya. Sense saber què respondre.

—No beus?

Què n'havia de saber, ell, de la llei seca que m'imposava la Dora!

—Sí! És clar que sí —vaig sentir-me dir, sorprès de mentir amb tanta naturalitat. Després vaig aclarir l'empatoll amb un to ben mascle:— No, és que la Dora em deixa anar amb les seves noies però no em deixa beure al seu local.

—Quants anys tens?

—Disset —vaig improvisar intrèpid, mirant-li els ulls per escrutar si em creia.

—Doncs ja tens edat per beure quan et doni la gana, no?

Vaig fer que sí amb el cap esperant que no se'm notés a la cara la confusió que sentia al ventre. Passats uns segons, en un to més confidencial, d'home a home, em digué:

—-Jo he estat amb la morena només fa una estona.

Vaig dir-me quasi gelós que la morena era la meva dorita Montse però vaig mostrar-me indiferent.

—I t'ha anat bé?

Féu un suau moviment de cap per afirmar-ho mentre semblava indecís. Estava de perfil, suposo que observant les vitrines plenes d'ampolles, fent rodones de fum amb petits moviments dels seus llavis. De sobte va girar la cara fins a deixar-la frontal a la meva i vaig sentir com la veu profunda em preguntava:

—Vols que compri una ampolla de vodka i l'anem a beure a la platja junts? D'acord?

En aquell moment, abans de dir que no, ja pressentia tot el que podia passar. Jo em sentia atordit i les coses succeïen en un altre pla de la realitat, però sabia el que aquell home em proposava. Pel port s'escoltaven moltes històries de mariners que durant els llargs viatges s'entenien amb altres mariners per passar-se la gana i que quan arribaven a port preferien fer-s'ho amb nois perquè ja s'hi havien acostumat i quedaven sexualment de l'inrevés, segons es deia. I ara tot estava a punt de passar-me a mi, si no ho parava de cop.

—D'acord —vaig sentir-me dir.

Un lleu somriure, una mirada de complicitat.

—Jo començo a passar i t'espero.

El vaig veure marxar i vaig quedar-me alleugerit. Ara que havia desaparegut m'era fàcil fugir cap a casa. Mentre pensava això, vaig veure com els ulls de la Dora em fitaven de reüll. També vaig veure com la meva dorita Montse baixava per l'escala dels pecats gesticulant somriures de gateta al seu client satisfet. Jo estava massa confós i, em sembla que, matusserament, vaig fer com si se'm fes tard o hagués de marxar, i vaig aixecar-me atabalat per adreçar-me cap a la porta. Sentia que els ulls de la Dora encara em seguien quan passava el llindar, com si em travessessin el clatell.

El cap em menava cap a casa però els peus em van portar fins a la platja mentre el cos em suava pànic per tots els porus. No estava lluny, havia escollit un lloc discret i esperava assegut amb l'ampolla a les mans. Vaig seure a un metre seu i sense més preàmbuls es va posar l'ampolla als llavis mentre jo li mirava la nou del coll, que es movia ritmada per engolir el líquid. Després me la va passar i amb la primera glopada el foc em posseí les entranyes. Vaig mirar d'aguantar aquella cremor i, sense que haguessin passat ni dos minuts, vaig notar com del ventre pujava fins al cap i em feia sentir millor.

—Vols que anem entre les barques?

Va fer la pregunta mirant-me somrient amb aquells ulls de gat, sense moure ni un dit. Quants segons varen passar? Quatre? Sis? Ni un: vaig sentir com les cames m'aixecaven i em portaven cap a les barques sense un bri de dubte. Ell només va haver de seguir-me mentre jo el guiava fins al grup de les que estaven més lluny de la Sarita, com si no volgués que ella tos testimoni del que havia de passar.

L'home d'Odessa va prendre'm amb les seves mans fines i fortes, i a partir d'aleshores tot va anar molt ràpid. Suaument, jo diria que amb delicadesa, va començar a acaronar-me, a desbotonar-me, tot fent-me petons al coll i a la pell que anava deixant sense roba. Aviat va agafar-me el sexe amb suavitat, en aquelles altures del joc era ben clar que el meu cos ja no tenia amo. A poc a poc va anar baixant el seu cap pel meu pit, després al ventre, sentia el soroll dels seus petons, l'escalfor dels llavis i la humitat de la llengua, es va acostar al meu pubis i quan se'm posà a la boca vaig gaudir d'un plaer tan extraordinari que, no sé en quina mesura del temps, em féu esclatar cap enfora tots els líquids del cos.

Em vaig quedar atordit, sense saber què havia de fer, sorprès, o per ser més sincer, corprès pel que havia passat sense referents ni normes que em diguessin com havia d'actuar. Però ell continuava tocant-me suaument, i vaig decidir deixar-me fer. L'home va notar que el meu sexe no perdia força, es va girar sense deixar de tocar-me fins a donar-me l'esquena, i fregant-me a les seves natges va conduir-me a poc a poc dins seu. Vaig sentir al sexe una escalfor i un plaer que em va tornar a encendre el desig i vaig començar a moure'm amb una cadència tranquil·la. Aleshores fou quan, per primera vegada, vaig desitjar tocar aquell home. Un home. Ho vaig fer decidit, amb el coratge del desig. Vaig acaronar-li els pits musculats i vaig passejar les mans pel seu ventre, fins a gosar tocar-li el sexe, prendre-l'hi i manipular-1'hi com ho hauria fet amb mi mateix. M'agradava. Quan jo ja no podia més, vaig sentir com els seus gemecs m'anunciaven que ell també anava a ejacular. I va ser així, tots dos a la vegada, amb els cossos sotmesos a les fiblades del plaer.

Vam quedar uns segons abraçats, enganxats l'un a l'altre, però mal que encara atabalats, ens vàrem separar silents i vam cornençar a arranjar-nos la roba amb gestos poc destres. Si vol que li digui la veritat, tot i coneixent coses de mi que en aquells temps ni sospitava, encara avui em pregunto com és que no vaig fugir immediatament del seu costat. Quan ho recordo, penso que en una primera experiència d'aquest caire, amb els fantasmes de pors i prejudicis assetjant-me, el més normal hauria estat dir un bona nit fugaç i fugir apressadament cap a casa intentant esborrar totes les traces, inútilment. Però no ho vaig fer. Assegut damunt la sorra em vaig quedar mirant aquell home, cara a cara, directament als ulls. Sense vergonyes ni remordiments. Em va envair una rara serenor i vaig deixar que el cos i el pensament prenguessin el seu temps mentre, com si fos molt lluny, ressonava el mar.

Passada una estona em va preguntar:

—Has estat bé?

Li vaig dir que sí amb el cap. Va esperar uns segons. La veu li va sonar suau:

—La primera vegada?

—Sí —vaig contestar resolut.

Em va donar l'ampolla de vodka, vaig fer un glop curt. No sé quant de temps vam passar així. Finalment es va aixecar pausadament, em donà la mà i em va dir:

—Jo també he estat molt bé.

I l'home d'Odessa se'n va anar. No sé quin vaixell se'l va endur, però ho féu per sempre més.

Mentre el veia allunyar-se no em vaig moure. El meu cos estava estremit i sentia com si el nou plaer hagués obert dins meu camins estranys que fins a aquell moment no havia pogut percebre. El mar em deia on era i qui era. Em va envair la calma i m'hi vaig capbussar. Al meu cap no hi havia confusió, ni penediment, ni tan sols tribulació. Vaig sentir el desig d'acostar-me a la nostra Sarita, com si en necessités el recer, i vaig repenjar-m'hi al babord. Tot estava assossegat, sentia la sorra als peus, la mar quieta, i allà, sense cap angoixa, una evidència es va anar obrint camí, a l'inici com una llum tènue i llunyana, però que a poc a poc es féu brillant, acostant-se intensa fins a enlluernar la mateixa llum. Sobtadament tot era diàfan, rutilant, transparent i pur.

Així va ser com es va il·luminar el meu callat secret, que, de tan ben guardat com estava, jo mateix descobria quasi sorprès. Aquell nus estrany en què s'havien convertit els meus sentiments es va desfer de manera insospitada. Em va envair un confort, una escalfor al pit que m'irradiava benaurança. El que estava descobrint era tan clar, tan net, que no em procurava cap temor. Fràgils sentiments que no sabia explicar-me, mirades que em descobria corprès, gestos de tendresa que anaven més enllà d'on jo m'havia imaginat els límits, sensacions d'una rara i forta sensualitat només per a un discret veïnatge.

El gran secret se'm feia evident. I tenia un nom: David.

Fou d'aquesta manera com els sentiments amorosos que sentia per ell se'm van fer resplendents. En David, el meu company discret, el meu amic lleial. Tants de cops jugant amb ell, cos a cos, abraçant-lo mentre passejàvem, quedant-me com un badoc davant seu amb aquell buit al ventre. Sempre aquell buit... Com podia ser que el meu cor no s'hagués esbocinat fins a obligar-me a comprendre-ho abans?

Era una nit de tardor de l'any 35. Tenia quinze anys. Vaig tornar cap a casa, no sabria dir-li a quina hora, el temps estava suspès. Vaig entrar al menjador, el silenci assenyalava el repòs dels pares. Jo tema una tècnica perfecta per despullar-me sense fer soroll. Em vaig allitar fatigat pel que havia viscut i tanmateix no volia dormir. El que sí que volia era reviure pas per pas tots els gestos i plaers d'aquella nit. Però aquesta vegada no volia que fos l'home d'Odessa qui entrés en els meus jocs. Volia el meu amic David de company amorós. I vaig ser molt feliç, molt feliç de repetir-ho tot amb ell.





NOVENA GRAVACIÓ





vosté deu pensar que a partir d'aquell moment tot es devia complicar. Té raó, però les coses es van capgirar per raons inesperades i, com passa sovint a la vida, per allà on menys sospites i estàs més indefens.

Fou l'endemà d'aquella trobada amb l'home d'Odessa que, tot just havent clarejat, la Mireia ja m'esperava a la porta de casa. Em va aturar amb un posat a la cara que jo li desconeixia, entre neguitosa i fràgil, dient-me que ens havíem de trobar tots quatre a la Sarita, que volia explicar-nos una cosa greu, amb un to de veu que li defallia. Al principi vaig sospitar per la seva expressió congestionada que algú m'havia espiat a les barques durant la nit anterior, però ni de lluny tenia res a veure amb els desgavells d'amor i bragueta que m'afectaven.

Al capvespre, quan ens aplegàrem al seu voltant, la Mireia va començar a contraure's amb uns petits sanglots que intentava reprimir a l'inici, fins que va esclatar en gemecs inconsolables. El que vam deduir entre llagrimejos i eixugades de mocs, amb la veu estrafeta d'un coll tens d'emoció i ràbia, va ser que els seu pares, en Ferran i la Núria, havien decidit deixar Barcelona per anar una temporada llarga a l'estranger, molt lluny, allà on acabava l'oceà. Parlaven d'una ciutat que es deia Buenos Aires, de la qual potser no tornarien mai més, afegia abatuda. Un drama, perquè ni la Mireia ni les seves germanes podien comprendre la gravetat de la situació ni el perquè de tanta pressa sobtada. Per elles, deixar la Barceloneta era senzillament quedar-se sense batec. Un desori.

Fou inútil. El temporal d'udols, precs, esgarips i plors de les germanes sota el ferm comandament de la Mireia no va calar ni en el cor d'en Ferran ni encara menys en el de la Núria. Aquesta, a més a més del temor compartit amb el seu home pel futur de les filles, sempre havia pensat que Barcelona se li havia menjat la joventut. Com que es veien venir el daltabaix emocional, el matrimoni havia guardat el secret fins al darrer moment per no malviure durant mesos o setmanes amb aquell enfrontament caòtic, i no digueren res a les filles fins només tres dies abans del viatge a Buenos Aires.

De veritat, senyor director, no es pot imaginar el que va significar tot allò per als de la colla dels quatre, que des de la placenta ho havíem compartit tot. Al capvespre, a redós de la Sarita, estàvem consternats. A en David se'l veia abatut, no en va li marxava la parella. La Joana, ai las, per a la Joana, en uns temps on la vida de les noies havia de ser un permanent acte de submissió, el caràcter fort i la referència sempre altiva de la Mireia era un tresor del qual no volia prescindir per res del món. I finalment jo, amb tot el que em passava per dins i que em tenia trastocat, només em faltava perdre la mà dreta en el lideratge de la colla. Ja l'hi dic, un desori.

Ens vam jurar lleialtat per sempre més i per damunt de tot, i vam romandre abraçats entre les barques com si fóssim un únic cos.

L'endemà la vam acompanyar a dir adéu a la gent del barri que més estimava. Quan va arribar el torn dels meus pares, del Màrius i la Mercè, de la Remei i en Silvestre, el drama va anar pujant de magnitud. No tenia aturador. La Mercè, la Marí i la Remei li havien fet de mares des que amb pocs mesos ja ens treien tots quatre junts a prendre l'aire, i ara la més riallera deixava aquella llar ampla i compartida entre les nostres famílies. Una altra cosa era que en el cor de les tres dones niava un sentiment amagat de desolació, i no tan sols perquè perdien la Mireia sinó perquè s'oloraven que ja no quedava temps per escapar de tota la convulsió que pressentien massa a prop. La Remei no es va saber estar de dir-li a llàgrima viva:

—No et sàpiga greu, filla. Vés tan lluny com puguis.

L'endemà, en Ferran, amb les maneres i el posat de qui se sap en un gran drama clàssic, va repartir solemnialment i entre els veïns més benvolguts les coses que no es podia endur. Molt de tabac, objectes estranys i també coses de menjar per als rics que no havia tingut temps de vendre. I mentre rebia, senzill però cerimoniós, l'agraïment dels seus veïns, deixava un últim consell a cau d'orella als que més estimava:

—Quan no pugueu més, veniu a Buenos Aires. D'aquí a poc jo ja estaré instal·lat i us podré donar un cop de mà. Pugeu a qualsevol vaixell dels que van a l'Argentina abans que això peti per tots cantons, diuen que allò és la Suïssa d'Amèrica.

Però els homes que l'escoltaven, potser perquè no tenien diners per salvar o ni tan sols per salvar-se, no volien veure les coses tan capgirades. Qui sap, rumiaven, si a les properes eleccions guanyarien les esquerres i potser la situació milloraria. A en Ferran, sentir aquestes argumentacions el persuadia que els seus veïns s'havien avesat al caos, a la fragilitat del dia a dia i al fet que les seves vides i esperances pengessin d'un fil. S'hi havien acostumat tant que ara ells ja formaven part del mateix caos.

Ho tenia clar, volia marxar. La dreta al poder no perdria les eleccions i ell ja no suportava més aquells facciosos. Com podia perdre la dreta a Espanya veient el que passava a Itàlia amb aquell homenot xaparro i capgròs que ell anomenava xu-loputes i que el posava a parir dels nervis! Per no esmentar aquell boig teutònic d'allà dalt a Alemanya, que semblava una bombeta fosa però que es feia votar per tothom. I encara, per a més inri, ell que era o es considerava un home d'esquerres tampoc suportava els bolxevics ni els bigotis del seu amo, l'amic Josef.

—Europa ja és un caos, una bomba, i vés a saber si nosaltres, aquí i sense saber-ho, en som la metxa —deia.



La partida fou de bon matí. L'Estrella del Sur era un vaixell argentí enorme que imposava la desmesura de la seva grandària a tot el port i regalimava somnis per la borda ais que el miràvem des de baix del moll, ple de gom a gom de passatgers, familiars, amics, cotxes, baguls, fardells, una exhibició de sorolls, empentes, crits, plors, abraçades, solituds, esperances...

Abans de pujar al vaixell la Mireia ens va abraçar amb molta força però com si volgués fer-ho curt. Però quan ja ens giràvem per anar a buscar un lloc al moll i esventar els comiats, va retenir en David a soles i es van posar a parlar. Jo no hi vaig donar importància, eren parella des que havien après a caminar i pensava que era normal que es diguessin les darreres coses.

Passada una estona, vaig veure com tota la família Jimeno estava esperant-la a una distància prudent, a punt d'escala, neguitosos, perquè l'enorme vaixell havia fet sonar llargament la sirena proclamant que en poc temps començaria les maniobres. Llavors, quan vaig tornar a mirar els meus amics, em va semblar veure com la Mireia gesticulava abruptament i agafava en David pels braços, quasi sacsejant-lo. No ho veia gaire bé perquè els finestrals d'un edifici proper m'enviaven el reflex del sol als ulls. Però hauria jurat que la Mireia em mirava tota l'estona de reüll i fins i tot que m'assenyalava, però aquell raig de llum no deixava d'enlluernar-me i jo era massa lluny per estar-ne segur. Quan en David va arribar, enrojolat com un tomàquet, no vaig gosar preguntar-li de què havien parlat. Ell es mereixia un últim adéu i jo no podia violar la intimitat d'aquell tresor.

Recordo com la família Jimeno pujava la llarga passarel·la de l'Estrella del Sur talment com si fos un ritual assajat. Semblava que per un moment tot el port, el nostre port, hagués quedat somort, en un silenci boirós. Com si tot el que ens envoltava es focalitzés, visqués, al voltant d'ells cinc, només ells cinc, pujant aquella fràgil i inacabable passarel·la. Era trist, però tanmateix s'expressava en una cerimònia grandiosa. Poc després, la Núria i les seves filles ja estaven als balcons de coberta fent-nos senyals, especialment la Mireia, saltant amb els braços estirats i balandrejant. A en Ferran, que fins a aquell moment semblava el més animós de tots, a l'últim instant se li va esfondrar l'ànim i va perdre el coratge que li hauria permès veure per darrera vegada la ciutat i els amics que hi deixava. Va fugir, potser a tancar-se a la seva cabina somicant i renunciant a retenir aquella imatge.

L'udol impressionant i aterridor de la sirena del vapor indicant que maniobrava per caure a estribord fou el senyal que allò s'acabava definitivament, que la Mireia es faria invisible per sempre i que per als tres que quedàvem al port ja res no seria com abans. L'Estrella del Sur va completar pesadament una lenta maniobra que el va girar completament fins a mostrar-nos el pantoc d'estribord. Quan la proa va tenir enfilada la bocana del port, sentírem el rugir greu dels motors, les hèlices vau remoure les aigües i el vaixell va començar a allunyar-se decididament. Vam intuir que elles havien travessat fins a l'altre cantó de la coberta per veure'ns, però ja no percebíem res més que uns punts a penes visibles que s'anaven fent petits fins a desaparèixer del tot. Nosaltres seguíem movent els braços per si la Mireia podia entreveure els gestos del nostre comiat.

Sap? Quan algú que estimes et deixa, mires de desar en un racó del cor la imatge preferida de la persona que se'n va per sempre. Jo vaig quedar-me amb aquella cara que només ella sabia fer, entre malenconiosa i trapella, quan carregada fins als pits de contraban demanava el camí més curt per arribar al lloc on havia de dur la mercaderia. I ho demanava al policia de duanes, evidentment. Era una actuació de gran volada. Un caràcter portentós.





DESENA GRAVACIÓ





s'anava acabant l'any 35 i el fred d'aquell hivern, especialment cru, travessava les pedres.

A la feina, la sang es convertia en mil vidres de glaç que se'm clavaven per dins les mans i en cada moviment el dolor m'hauria fet cridar si no fos que, sent el més jove, em volia proclamar el més home. Abans de Nadal, el pare va separar-me d'ell fent que em traslladessin a un altre moll, perquè el que m'havien assignat fins aleshores no em corresponia. Hi havia unes categories, uns nivells, i jo sabia que havia començat allà només perquè el meu pare em pogués donar un cop d'ull de tant en tant. Així que, passat el temps d'aprenentatge, en Josep Massagué no volia que els seus companys sospitessin que m'aviciava o em consentia amb algun privilegi. Jo hi vaig estar d'acord malgrat que quasi tots haurien admès de no canviar-me perquè el pare era un home estimat i respectat, però l'orgull i el collons de la militància no li permetien aquestes febleses amb els seus.

L'hivern, com ja li he dit, era molt dur per a la gent del barri, i dins de les cases es passava fred i sovint molta gana. A la nostra família érem dos homes i la mare i la Gertrudis amb els seus pedals i mecanismes misteriosos, i tots plegats fèiem jocs malabars perquè entrés algun diner. Tanmateix, per poc que sabessis observar, que al barri s'hi passava fam era evident encara que tothom procurava encobrir-ho com bonament podia. A la feina, els trossos de pa per esmorzar eren cada vegada més minsos i, a poc a poc, veies com els obrers que treballaven al teu costat perdien pes, i no de greix, que molts no n'havien pogut acumular mai, sinó de carn.

Després de la partença de la Mireia, en David no aixecava l'ànim i em preocupava veure'l cada dia amb un posat més malenconies. Jo ho atribuïa a l'enyor que devia sentir per ella, però el dia de Nadal em va confiar que li passava alguna cosa estranya a l'ull esquerre i que notava com li anava minvant la visió dia a dia. M'ho va dir amb el to suau i serè de sempre, amb aquella veu que em corprenia com un embruix, com si no parlés de res greu.

Si li he de ser sincer, no li vaig fer gaire cas. Vaig pensar que seria una cosa passatgera i ell era tan discret amb els seus problemes que me'n vaig oblidar. Però pocs dies després, per Cap d'Any, una colla de joves vam anar a la platja a fer foc, no em faci dir si per cremar l'any que moria o per donar una mica de llum al que venia. En David anava mudat de diumenge i les flames donaven una llum particular a la seva pell pàl·lida. Se'l veia capficat. El seu posat trist em generava tendresa, ganes de demostrar-li la meva afecció, però sempre em contrariava expressar els meus sentiments, cm semblaven reaccions poc mascles, perdoni l'expressió. Així i tot, en aquell moment, per animar-lo, no se'm va acudir res més que dir-li:

—Ep, avui sembles un artista de cine!

Només un tímid somriure, tampoc m'esperava més.

—Et deu passar el mateix que a mí i em veus borrós.

—Vols dir que segueixes amb problemes a l'ull? Vas a pitjor?

—Doncs em penso que l'esquerre el tinc a la virolla. Hi he perdut quasi tota la visió, i en tan pocs dies que estic mig espantat.

Es féu un silenci. Tot d'una semblava que estàvem dins d'una bombolla que ens separava i protegia de tot. Els crits i sorolls dels companys al voltant de la foguera ressonaven llunyans. Cada dia se'm feia més evident que el meu cor era presoner d'aquell amic. No suportava veure'l vençut i fou aleshores, sense que el meu cap m'ho manés, que vaig sentir-me la veu:

—Ei, David, anima't! Jo sóc el teu amic, més que un amic, em sents? I m'agrades molt...

Estava fet un embolic però vaig comprendre que mig em declarava. Confós, no sabia què dir per tornar enrere. Però, volia tornar enrere?

—M'agrada ser el teu amic —vaig afegir.

Un dolor a l'estómac. Un cervell desbocat corrent en una direcció i la contrària. Quan tot d'una em va arribar el coratge:

—Què cony! M'agrades i prou! Que t'estimo, hòstia! Jo l'estimo!

Ho havia dit! Redéu! Pronunciant cada síl·laba com si en cadascuna m'hi anés la vida.

Sobtadament es va suspendre la funció teatral del món. Tot, però tot, les ones, els estels, la lluna, les flames que s'enlairaven, les tortugues que estaven a punt de pondre ous en algun clot d'una platja tropical, tot, absolutament tot es va paralitzar per escoltar-nos. Jo només sentia la sang barbotejant-me dins il cap. Pensava que em diria «però què dius, home», o «de què vas tu, ara». Em preparava per a un drama d'amistat i, en canvi, va arribar la resposta inesperada:

—-Ja ho sé. Ara ja ho sé —i va abaixar els ulls.

Em vaig quedar sorprès perquè aquesta era l'única resposta que no m'esperava.

—Què vols dir amb «ja ho sé»? Com pots saber-ho?

—Ho sé i prou. Es un secret.

Ostres. Mentre m'ho deia no feia cap ganyota de preocupació o contrarietat, i això em permetia interpretar que el que jo li havia declarat no li provocava cap rebuig. Vaig embogir. Tot d'una havia desfermat els sentiments, els dubtes, les pors, els desigs, que des de feia tant de temps tenia empresonats al cor. Tòt se'm devia posar a les cames perquè recordo que vaig córrer cap al foc, amb el món encara aturat i les tortugues enfei-nades, vaig donar voltes i més voltes a la foguera sense sentir l'escalfor de les flames, fins que les emocions m'esgotaren. Suat de joia, vaig mirar si encara era allà, si de veritat era allà. Vaig observar que em mirava divertit i vaig començar a refer els metres que em separaven d'ell, el centre de tot el que m'importava en aquell moment. M'esperava dibuixant un somrís. Però, ai las, quan m'hi vaig acostar no vaig saber continuar el joc i, suposo que per poruc i maldestre, vaig tallar el fil de la conversa. Tant com me n'he penedit, de no haver allargassat aquella imperfecta declaració d'amor almenys mitja eternitat.

—Quan has de tornar al metge? —li vaig preguntar.

Va fer un gest estrany amb els ulls, i va desdibuixar el somriure per respondre concís:

—Demà tinc hora a la tarda. M'han dit el nom, és el doctor Martínez i sembla que és dels bons.

—Vinc.

—No cal. Ja vindrà la mare a fer el seu paper. Està molt neguitosa. Després ens trobem a la Sarita i t'ho explicaré.

—Ni parlar-ne. Vinc, t'acompanyaré i mentre el metge et visita faré costat a la teva mare.

Quan el doctor Jordi Martínez li va dir que el seu fill perdria quasi totalment la vista de l'ull esquerre, les llàgrimes de la Mercè retrobaren fàcilment un camí ja conegut. Aquell doctor va dir un nom estrany que no poguérem memoritzar però que ens va fer comprendre que el nervi òptic se li estava assecant, o una cosa així. Va intentar consolar-nos dient que en quinze dies podria veure l'efecte de les gotes receptades i que llavors ens podria donar un diagnòstic més concret. Va insinuar la possibilitat d'una millora tot recomanant al meu amic que no llegís, a fi que l'ull bo no patís i comencés una deriva semblant a la de l'ull malalt.

Tornàvem sense tornar del malson i li puc assegurar que en David era el més sencer dels tres. Jo mirava de reüll la Mercè, que caminava sense esma mentre les faccions se li enfosquien entre les ombres dels pensaments més tenebrosos: en David, el seu tresor, a qui Déu havia regalat un do extraordinari per al saber i a qui els mestres auguraven un horitzó magnífic en els estudis, potser fins i tot a la universitat, no sols seria un malalt sinó que semblava que la natura l'escarnís llevant-li allò que més necessitava, la vista.

El meu terreny era més relliscós, perquè només tenia ganes d'abraçar-lo, d'estrènyer-lo contra mi, allà mateix en ple carrer, fins a fondre'm amb ell i cridar-li que jo seria els seus ulls, la seva força i si calia el seu cos. Però finalment tan sols vaig gosar passar el meu braç de company per la seva espatlla mentre me'l mirava pensant com l'estimava. Vol que l'hi digui? Va fitar-me als ulls dues o tres vegades i li podria ben assegurar que em va entendre. Avui no en tinc cap dubte.

Al capvespre em tocava classe a casa del senyor Ramanguer i, només d'entrar a la rebotiga, tot assenyalava que ell ja ho sabia. Els ulls tèrbols, la veu sense tremp, mancada d'aquell espinguet que la feia especial, i els quatre cabells quasi aplanats per tant de desànim. Ens vàrem asseure l'un davant de l'altre, separats per la seva taula humil i plena de llibres, llibretes, gomes i aquella màquina rara amb què treia punxa als llapis.

—Bé, ho havíem deixat en Sèneca, recordes?

—Sí, Ramon.

M'obligava a dir-li pel nom de pila. Però no ho va poder evitar:

—Sèneca... T'imagines, si no pot llegir?... Es clar que no podia llegir... I si no llegeix no podrà accedir al coneixement... Tant que li queda per descobrir, i ell ho fa tan ràpid amb el seu cap prodigiós! Un cor tan sensible a la cultura i li han prohibit llegir, pobret. Poca gent ho sap, però no hi ha tortura més perversa que aquesta. Més que el patiment físic, n'estic segur. Res no pot ser pitjor per a una persona com ell.

Va haver-hi un moment de pausa. Tenia els ulls vermells, mirant-me a l'altura del cor, i amb aquella veu ablanida va continuar:

—Saps, Germinal? En David no és que sigui llest, és senzillament posseïdor del bé més exquisit de la persona. Posseeix la in-tel-li-gèn-ci-a, així com sona. I en el seu cas, amb totes les síl·labes. Algunes persones n'arriben a posseir un bri, un fragment. Ell no, ell la posseeix íntegrament. I això no es veu gaire sovint. Caps com el seu, jo els comptaria amb els dits d'una sola mà, i mira que n'he vist passar... Es un do, Germinal, que es té o no es té, com ser artista o mestre, quan aquestes paraules valen la pena de ser pronunciades. Es un do i ell el posseeix amb plenitud. Però amb això no n'hi ha prou, ara li tocava acumular coneixements, cultura... Amb la seva memòria prodigiosa! Saps, Josep? Perdona... Germinal, la vertadera cultura és l'aplec de tots els coneixements que la humanitat ha adquirit en el passar dels segles: descobertes, invents, filosofies, art, història... tot el que l'ésser humà ha après o inventat, fins i tot els grans errors, com les guerres... Memoritzem les dates, aprenem a comprendre els fets més importants, els avenços, els desastres, i així tenim referències, refinem comportaments, adquirim educació, ens donem, a vegades molt matussera-ment, formes i normes... Tot plegat ens ajuda, a voltes fins i tot ens permet de conviure. És bo que la gent amassi cultura, molt bo.

Va fer una pausa per respirar a fons, com per deixar que el pensament trobés embranzida.

—Però tampoc voldria amagar-te que el món està atapeït de cretins que tenen una gran cultura. Si no t'enganyaria. Atapeït! També passa el contrari, gent que no té cultura o molt poca, sap anar per la vida i es fa valer i estimar gràcies a la seva intel·ligència. Però quan totes dues van juntes, Germinal, quan la cultura i la intel·ligència s'amistancen, la persona que té aquest do fa de la seva cultura un jardí prodigiós pel qual passeja, observant-la, i mentre en gaudeix, amb la seva intelligència avalua, compara, manipula, discerneix i treu conclusions que li permeten prendre una decisió o una altra i així replantar el jardí que no para de florir. En David posseeix plenament aquest privilegi i ara és un moment clau en el seu aprenentatge per accedir a la cultura més universal possible perquè, si hi arriba, conjuminarà la informació, les dades, les filosofies, els pensaments, els perqués i les conseqüències dels fets històrics, el progrés, la innovació, la provocació, l'art... I en traurà conclusions. I potser en David no tan sols seria una gran persona per als amics que l'estimem sinó que ho seria per a la societat sencera. Potser fins i tot... per al món.

Semblava trasbalsat, els ulls extraviats però mirant-me el cor. Jo callava, observant-lo mentre ell lentament semblava abandonar la catarsi en què l'havien col·locat les seves paraules, fins que va abaixar els ulls i el to de veu per continuar:

—És això el que es perd, el que perdem si en David no pot curar el seu ull. Fa molts anys, quan jo era un jove il·lusionat, vaig decidir muntar la llibreria perquè gent senzilla com en David tinguessin accés a la cultura i que no fos només el privilegi dels quatre fills dels rics de sempre, que finalment la volen per fer prevaler rendes i privilegis. Desgraciats! Podríem canviar el món, adreçar el rumb de la sort de l'ésser humà molt més de pressa. M'entens, Germinal? Jo estic trist pels tres: per lu, per l'amic i pel món.

I va callar. Amb els ulls plorosos.

Jo estava commogut pel que havia dit del meu estimat. Però també ho estava per la inesperada sort de poder descobrir la particular bellesa del senyor Ramanguer. La vaig copsar completa, si es pot dir així. Aquell cos mig desmanegat per la natura i la deixadesa de tants anys, aquelles faccions quasi ridícules, un desgavell de dissonàncies que mai s'havien pogut harmonitzar. I tot d'una, darrere d'un revolt, sobtadament, apareix la bellesa del senyor Ramanguer. Quina sort. Deixar de parlar separadament de la bondat, la generositat, la militància, i poder parlar de l'harmonia integral de totes aquestes coses, i dir-ne senzillament: la bellesa del senyor Ramanguer. Sí, va ser un descobriment.

En acabar aquella classe impossible, i per primera vegada, va voler acompanyar-me una estona. Ja era fosc. Es va agafar del meu braç, que es sentia orgullós de guiar-lo, perquè amb els seus ulls moribunds de tantes lluites amb el saber i unes ulleres que no coneixien la neteja, mai no sabia on posava els peus. I així anàvem, pels carrers estrets del nostre barri, amb les olors de mar que ens deien d'on érem, sota les pampallugues d'uns fanals esquifits que ens parlaven d'un món que anava a les fosques, tentinejant, amb unes cames que no ens tenien dempeus de tant com ens pesaven la tristesa i l'amor.

Es sovint en els cataclismes de la humanitat, senyor director, ¿em permet que li digui Lluís?, quan la foscor i el desori intimiden el món, que sorgeix la llum solitària però agosarada de les persones. I aquestes petites, ínfimes partícules d'un col-lectiu prenen una dimensió èpica que s'expandeix amb una força inaudita i acaba enllumenant la vida dels que els envolten i, molt de tant en tant, de la humanitat sencera.

Vaig tornar a experimentar aquest sentiment pocs dies després, als inicis del 36, quan l'any encara mandrejava pels voltants de la festa de Reis, les escoles començaven a preparar el segon trimestre i al port feia un fred d'espant. En David va arribar fins a la Sarita aixecant la sorra de la platja amb la força de les seves llambregades. No corria, galopava. Estava content. La Joana i jo feia estona que anàvem per feina sense treure'ns la roba, feia un fred que pelava i no estàvem per cerimònies. Quan va arribar no vàrem tenir temps d'arreglar-nos els vestits. Ens va pescar així, desprevinguts, però estava tan absort que ni se'n va adonar. Aquesta vegada estava emocionat i parlava tan precipitadament que a penes l'enteníem. Va dir-nos quasi cridant que els mestres de la seva escola l'havien convocat al claustre i que quan el van tenir entre ells li varen explicar que havien decidit ajudar-lo mentre durés la malaltia. Que farien torns en hores extres, fora de l'horari de classes. Que li recitarien i explicarien els textos de les matèries d'examen perquè així pogués comprendre i memoritzar-ne el contingut sense haver de llegir tant. Que no volien que perdés el curs i, així, guanyarien temps mentre arribava una solució mèdica. Ens vàrem abraçar, tots tres rient de contents, sense que La Joana i jo penséssim a posar-nos la roba a lloc. Érem feliços.

I ara que tinc vuitanta-set anys, encara em pregunto d'on sortia gent com aquella, feta d'una pasta especial. Quins temps, en què encara es creia en l'ésser humà com un ens únic, mereixedor d'una oportunitat davant del destí i provocador de generositats magnífiques. Vostè s'imagina en els inicis del segle vint-i-u una cosa semblant? Jo ja no en sóc capaç. O és que només quan els col·lectius s'enfronten a uns moments de dificultats excepcionals és quan es creen les condicions perquè l'èpica de l'humanisme dels millors aflori enlluernadora? Ho ignoro, sap? Però tot i que no voldria reviure per res del món els moments esgarrifosos que vaig haver de transitar en aquells anys, li diré que secretament, quasi vergonyosament, en guardo nostàlgia. En algun lloc de mi encara perviu el record de la solemne heroïcitat dels no-ningú, la possibilitat de copsar la imponent grandesa dels sense nom. Deu ser gràcies a ells, o només per ells, que la humanitat sencera es mereix mi futur.

Eren temps precipitats, poc donats a la calma o a la reflexió, uns temps que bategaven a una velocitat demoníaca. A casa s'hi vivia des de feia mesos en estat de lluita. Les eleccions del mes de febrer del 36 havien de decidir si les dretes continuarien manant i remenant el país. Com si li anés la vida en aquelles eleccions, i potser tenia raó, el pare estava fet un gegant. No menjava, es passava el dia conspirant, fent encàrrecs, convocant, assistint i protagonitzant mítings, repartint pamflets, penjant cartells que cridaven a la mobilització i altres coses segurament més secretes. Quan arribava la nit, la mare li pregava amb veu severa que anés a descansar, però ell engolia les hores repassant els pamflets editats o els que s'havien d'editar, els de les organitzacions amigues i de les enemigues també.

Avui encara hi ha gent que no entén com va ser que molts sindicalistes lligats a l'anarquisme van participar en les eleccions. Em sembla que no m'erro si li afirmo que tot i que majorment estaven en contra del joc dels partits polítics, molts, la majoria, s'hi varen abocar, uns amb la boca petita i els altres a pit obert. La qüestió era treure les dretes del poder. En tot cas el pare fou d'aquests darrers i em vaig haver d'acostumar a dormir amb l'espelma encesa a la taula del menjador fent dansar les ombres. Sort que era tan escarransida que seria exagerat dir que em molestava.

Vivia tota aquella disbauxa familiar amb neguit, però només perquè volia participar-hi més. No és que tingués idees polítiques gaire clares ni una consciència social gaire escrupolosa, però hi havia quatre coses que m'eren evidents i, per damunt de tot, jo sabia quins eren els meus. Tot i així, quan empès pel desig de contribuir parlava a la feina amb algun dels companys compromesos, la resposta era invariable:

—Pregunta-1'hi al teu pare. De tots nosaltres és qui t'ho pot dir millor.

Però dir-li al pare que jo volia participar en activitats sindicals i prendre part en la lluita que ell menava era una tasca perillosa, i acostumava a fer-ho a un metre de distància en memòria de la primera vegada que li vaig demanar si em deixava acompanyar-lo a alguna de les seves reunions. I per la cara de mala llet que posava.

—D'això ja me n'encarrego jo. Només tens catorze anys.

—Quinze! I a punt de fer-ne setze.

Aquests matisos tant se li'n fotien.

—Tu estigues per la mare, penca per dur diners a casa i estudia fins que se't cansin els ulls, com en David. Això és el que vull que facis. Vull que siguis un home de veritat, que no et puguin prendre el pèl com ho fan amb nosaltres, que puguis comprar llibres al teu fill, fer-lo estudiar a la universitat, i si després de tot això encara tens temps, lluita, collons, lluita. Però ara és a mi a qui em toca haver-me-les amb aquests cabronassos i fer que perdin les eleccions. I si finalment no els guanyem, si finalment no els guanyem, continuar la lluita fins que es rendeixin i ens deixin viure dignament. M'entens? M'entens?!

Sense adonar-se'n m'estava cridant amb les venes del coll inflades a punt d'esclatar, com si el futur l'ofegués.

Però vàrem guanyar. I tant que vàrem guanyar! A les barriades populars com la meva, la gent sortia al carrer per confirmar-se allò que els semblava impossible i acabava de succeir: que el Front Popular havia guanyat totes les dretes unides de la CEDA sota el comandament d'un tronat parafeixista que es deia Gil Robles. Quan a poc a poc l'alegria va deixar de ser sorpresa i va arrelar dins del cor de la gent, arribaren els crits, els petons, les abraçades, els cants, els salts... arreu del barri, de la ciutat, de tot el país. Els veïns van desendreçar dels amagatalls els instruments mig rovellats, els quatre rosegons del racó més profund del rebost, i començaren una festa inesperada que va ocupar tota la platja de la Barceloneta. Era increïble.

Quan el Govern de Catalunya, amb en Companys al capdavant, va recobrar la llibertat, la Mercè, la mare d'en David, va hissar una petita senyera a la Sarita per celebrar l'alliberament d'aquell home del qual sempre parlava com si n'estigués enamorada. A casa es va declarar festa permanent durant dies i nits. Vingueren molts amics anarquistes del barri i del Poblenou per veure el pare, alguns amb noms que el sorprendrien perquè ara ja formen part de la història del moviment obrer i polític d'aquells anys.

Sí. Vam guanyar aquí i arreu, fins i tot més enllà de les fronteres. Avui, jove, li ha de ser difícil imaginar que el que passava aquí pogués interessar a tot el món. Però era així, els ulls de molta gent progressista ens miraven expectants. Els diaris més importants, molts intel·lectuals, artistes, filòsofs avançats, deien que a la República Espanyola hi passava alguna cosa diferent, que s'hi estava encetant un camí cap a l'esquerra des de formes democràtiques, que el socialisme tenia encara una oportunitat, que aquí hi havia una voluntat de transformació de sectors molt amplis de la societat que anaven des dels revolucionaris fins als moderats. Tots estaven d'acord que les forces d'esquerres de la nova República podien redimir aquella Espanya negra del retard atàvic que l'escanyava. Deixem-ho estar...

Jo, mentrestant, procurava passar tant de temps com podia al costat d'en David. El fet que els meus sentiments per ell fossin tan forts com poc usuals no em procurava cap desassossec especial, però mai no em vaig atrevir a preguntar-li si els seus eren paral·lels als meus. Vaig preferir navegar per aquell mar d'incerteses abans que arriscar-me al seu rebuig.

De totes maneres no es pensi que, amb tota aquesta confusió interior, el cos se'm quedés aturat. Les dorites serien testimoni de tot el contrari. Ara guanyava uns diners i podia arraconar uns pocs cèntims per a les urgències vitals, a banda que elles dues pràcticament em regalaven els seus serveis, diguem que per unes derivacions afectives, quasi maternals. Tot això passava sota l'esguard de la Dora, que sempre m'observava amb uns ulls entre provocadors i policíacs, fins que un vespre, veient que la meva incontinència esdevenia desfici, em va dur a banda per fer-me sentir la seva veu rogallosa de tanta vivència passada:

—Ep, tu, no et passis de la ratlla. M'estimo massa la teva mare per permetre't que vinguis a gastar la mesada amb les nenes. Fes el favor de calmar-te els baixos si no vols que et tanqui la porta del meu cafè.

Sabedor que la Dora no tenia dues paraules, m'ho vaig prendre com el que era, un avís contundent.

Segurament que trasbalsat per la força d'aquest desig sexual per les noies, la història amb en David no em feia qüestionar la meva virilitat. Una cosa era el sexe i la diversió, i una altra, el garbuix de sentiments inesperats que sentia i patia pel meu amic. Així ho vaig classificar en la capsa dels meus secrets més íntims i s'hi va quedar endreçat, procurant que tot plegat no es fes massa palès. Per sort, en els jocs dels adolescents hi ha moltes formes de sensualitat que s'aixopluguen sota expressions de companyonia, solidaritat o aventura. Els frecs dels cossos que es troben en l'esforç, en la baralla o en el repòs, amb una mena de lleialtat física plena d'ambigüitat, si em permet, de voluptuositat, i que habita en un límit indefinit, poruc i fràgil. Aquest límit equívoc definia un dels espais més excitants que jo havia conegut, i m'hi vaig instal·lar amb un secret entusiasme.

Quan, entrada la primavera, en Robert Gruells, un empleat ben plantat de correus amb una bossa revellida de cuiro enganxada al cos, d'on treia més penes que joies per repartir entre la gent del barri, va aturar-se davant de la casa de la Joana, en horari escolar, va remarcar a la Remei que aquella carta venia d'Amèrica, tot un esdeveniment veïnal, i només perquè no se'l prengués per un xafarder va estalviar-se de dir el nom del país de provinença. La Remei, que s'avergonyia de no llegir quasi gens, va notar la forma diferent del segell, les coloraines i dibuixos, el mata-segells mig esborrat però grandíssim. Tot i així, li va costar descobrir que arribava de Buenos Aires. Amb el cor fent-li tombarelles, començà a obrir-la precipitadament sense adonar-se que no anava ni al seu nom ni al d'en Silvestre sinó al de la Joana, però un cop davant d'aquell full misteriós, amb prou feines va entendre res de la lletra esguerrada i menuda de la Mireia.

No cal que li digui que, al vespre, la Joana va venir a casa com un vent huracanat ensenyant aquell full de paper com si fos un trofeu que li hagués concedit algun déu. Junts vam córrer a avisar en David perquè s'afegis a la festa que tindria lloc sota la panxa de la Sarita, perquè hi havia un codi no escrit que ens manava que només allà poguéssim llegir una carta de la Mireia.

Així vam saber que havia arribat bé malgrat que el viatge havia estat un malson. Que s'havien instal·lat al centre de Buenos Aires malgrat que a ella li hauria agradat estar més a prop del port. Que, només d'arribar, ei seu pare s'havia posat en el negoci de la carn i que semblava satisfet, malgrat que no era tan divertit com la feina de contrabandista que tenia abans. Que la mare havia recuperat el seu cantó Rovira i que, amb la seva classe i maneres, havia seduït les senyores més importants de la ciutat, malgrat que aquestes eren unes dones afectades, cursis i, segons la seva opinió, amb un cap ple d'ocellets de poca volada. Que les seves amigues de l'escola i del barri l'havien acollit bé, malgrat ser unes repipis. En definitiva, i això era la cosa més important: que s'avorria i ens enyorava.

Senzillament el millor que ens podia dir: això d'avorrir-se amb nosaltres no li havia passat mai. Al final i en un petit paràgraf, li dedicava un petó a en David i li pregava que no oblidés allò que li havia dit al port, abans de pujar a l'Estrella del Sur. En David es posà vermell i ni la Joana ni jo vam entendre per què.

La vàrem rellegir unes quantes vegades, sempre en veu alta perquè a en David no li calgués forçar la vista. Després vam estirar-nos a la sorra, fent un triangle posant el cap de l'un sobre les cames de l'altre. I, en el silenci, cadascun devia iniciar el seu diàleg íntim amb la Mireia. No li sabria explicar per què, però pel meu cap anaven desfilant els problemes que teníem al port, la lluita constant per assegurar un tros de pa, l'energia malgastada de tanta gent com el pare que somiava una vida millor i que no podien escapar de l'espiral d'infortunis. Potser la Mireia havia fet sort.

Vivíem tot això mentre arribaven els primers dies de l'estiu del 36 amb bones noves per tots cantons. En David havia tret notes de mèrit i els mestres, com sempre, se l'havien fet de la colla i ja li buscaven beques perquè pogués continuar els estudis. La Joana també era feliç, però li he de confessar que el motiu de la seva joia quasi m'indignava. Irradiava benaurança perquè finalment la deixarien entrar al taller de modistes de la seva mare, però això sí, com un favor excepcional i que dels estudis no se'n parlés mai més. De cobrar un sou, per escardalenc que fos, tampoc se'n parlaria. Però val a dir que el sol fet de ser admesa d'aprenenta fou considerat un privilegi pels veïns, pels familiars i per ella mateixa. Jo entenia que la seva mare estigués radiant de contenta, la Remei no havia sortit mai d'aquell món, però em sorprenia la conformitat del seu pare, en Silvestre. Jo era massa jove i no podia comprendre com un lluitador de tants somnis socials acceptava capcot l'entrada de la seva filla a la cova de l'explotació sense horitzons d'on ell sempre havia volgut fugir.

Mentrestant, a la Barceloneta, el sol i la platja anaven fent els seus miracles, o com es diria ara, les seves assistències socials. La gent d'aquell barri senzill començava a notar com el bon temps dissimulava les petjades que el fred i la gana els havien llaurat a la pell durant l'hivern. Com el sol els redimia a poc a poc els colors i com el mar descarregava la tibantor dels músculs. Passaven les penes i mig oblidaven els forats a la butxaca, que ja eren com pous, entretenint-se innocentment a preparar les gales per a les fogueres de Sant Joan i Sant Pere. En podien passar moltes, de coses, en el nostre petit món, però les fogueres d'aquests dies eren sagrades, fins i tot per als que estaven disposats a rebentar sagraris o cremar sants. Els nois érem els encarregats de buscar fustes i andròmines que es poguessin amuntegar fins als núvols i a fe que no deixàvem cap racó del barri per mirar, ni cap veí per visitar, ni cap pati per requisar. Però eren temps en què la gent no llençava gairebé res i reunir material que enlairés flames cel amunt acabà sent una tasca feixuga. I així va arribar la revetlla de Sant Joan, que ja en aquell temps era més celebrada que la de Sant Pere. No he sabut mai si pels mèrits dels sants, per algun atàvic costum pagà o, senzillament, perquè la gent feia servir la primera gala per desfogar els desficis, cremar les dissorts i encarregar al foc l'acompliment d'algun desig.

Els tres de la colla ballàvem abraçats en rotllana al voltant de la fusta encesa al mig de la platja fins que la cremor del foc semblava fondre les nostres pells. Bevíem de les bótes de vi que corrien de boca en boca i que algú ens passava sense adonar-se que potser érem massa joves. Sonava una orquestrina en què refilaven cinc o sis veïns, coneguts de tots nosaltres, i que participava en tots els esdeveniments festius del barri. Ens feia ballar seguint una estratègia coneguda: iniciava el repertori amb les cançons més animades perquè la gent s'escalfés, prosseguia amb algunes de velles que coneixia tothom per passar després al repertori de les que en aquells moments eren les més populars a la ràdio i marcaven la moda, per finalment atacar les lentes perquè les parelles se sadollessin. Més que ba-llar-les, nosaltres les botàvem amb una força a les cames que convertia la sorra en una malla elàstica que ens projectava amunt, cap a una lluna que s'entretenia argentant la platja i el mar, talment com decorant un escenari màgic perquè cadascú hi jugués el paper que més li plagués.

Quan l'orquestrina entengué que ja era hora de passar a músiques més melodioses per si les parelles volien refregar-se lentament, la Joana va prendre la iniciativa i va estirar-nos cap a la Sarita, que no estava a més de dos-cents metres. Hi arribàrem corrent, suats, enmig de rialles, i si hi havia algú no ho vàrem veure.

—Anem a l'aigua —va dir la Joana, mentre es treia la vestimenta.

S'entenia que, com cada any, ens havíem de treure la roba, córrer i cridar fins on trencava l'aigua i capbussar-nos. Vàrem despullar-nos apressats, els nois en calçotets, ella amb una brusa blanca, i vam entrar dins de l'aigua amb profusió d'esquitxos, en aquell espai de perfils imprecisos on l'únic concret eren les nostres pells molles emmirallant la lluna i la foguera.

Jo perseguia la meva parella, la Joana, que com de costum feia veure que em tenia molta por mentre reia fugint i movent els braços com si volgués apartar l'aigua del seu cos. Mal m'està el dir-ho, però el meu era tan potent que sempre el feia anar a mig gas per evitar que el joc s'acabés massa aviat. En aquestes que, per una estona, vam oblidar que en David estava sol. Ell, a poc a poc, quasi tímidament, va acostar-se cap a nosaltres, que estàvem en plena batussa. La Joana i jo vam comprendre de seguida que, sense la Mireia de parella, en David no sabia gaire com ubicar-se. Només vam haver de mirar-nos i ens llançàrem contra ell. Les pells lliscaren l'una contra l'altra. En David havia agafat la Joana per capbussar-la, i jo, per defensar-la en el joc, vaig abraçar-lo per l'esquena i rendir-lo.

Mai no ho hagués fet. Només de sentir la seva esquena contra el meu pit ja vaig notar una glopada de voluptuositat i com el meu sexe vivia contra la meva voluntat. Incapaç de separarme'n, vaig seguir abraçat a ell, fent com si lluités mentre gaudia de la seva pell, encès de desig, amb una set desconeguda per a mi. No sabia què fer. M'havia de separar abans que ell se n'adonés, però l'exultació del cos em sotmetia qualsevol propòsit. Vam passar una estona així, jugant a barallar-nos, quan tot d'una la Joana es va declarar vençuda i en David la va deixar anar. Mentre ella fugia per refer-se, ell se'm va girar de cara, no sé amb quina mirada estranya als ulls, per continuar la baralla. Jo estava avergonyit que el meu sexe estigués prement la seva carn però feia estona que ja no m'obeïa. Pensava que en David havia de notar-ho per força, era impossible que no se n'adonés, però també ho era separar-me'n. Vàrem estar així, abraçats per barallar-nos fins que vaig sentir com m'arribava el plaer sense poder frenar-lo, com un esclat de tot el cos. Quan les primeres convulsions em posseïren vaig procurar que els meus espasmes es confonguessin amb els moviments de la batussa perquè en David no notés res. Vaig cridar, i riure, aixoplugat en el joc i en la penombra enllunada. Quan aquell plaer tan intens va acabar, en David seguia lluitant i abraçant-me, mentre jo em demanava si ell s'adonava del que havia passat. En els seus ulls, que encara em miraven, només hi habitava aquella rara serenor que el definia.

Finalment, vaig decidir deixar-me vèncer i que els seus braços m'enfonsessin sota l'aigua.





ONZENA GRAVACIÓ





no van ser els déus els que varen infantar aquell mes de juliol del 1936.

Segurament devien tenir homes infiltrats a les casernes, perquè quan el 17 d'aquell mes una patuleia de generals feixistes —perdoni però encara no en puc parlar assossegadament— van proclamar el cop d'estat contra el Front Popular, Catalunya i no sé quantes coses més, ni al pare ni a cap dels seus amics els va agafar desprevinguts. Des que les esquerres havien guanyat pressentien que aquell triomf tindria una resposta brutal. N'estaven tan plenament convençuts que feia setmanes que s'organitzaven preparant un seguit d'accions per quan arribés l'escomesa prevista.

En aquells primers dies del juliol del 36, malgrat no saber massa de què anava allò de la política, m'ensumava que alguna de grossa n'estava a punt de passar, només espiant les anades i vingudes del pare, que parava a casa just per dormir. Quan tornava, molt entrada la nit, li mesurava discretament les bosses ulleroses, que del cansament li arribaven fins a tocar els llavis. També podia mesurar, i en pròpia pell, la mala llet que li vessava per qualsevol contrarietat. Però no m'afectava, la seva determinació me'l feia veure com un heroi disposat al que fos per salvar el món i els seus.

La mare, en canvi, anava ben farta que l'ambient a casa fos com una teranyina de mals averanys i conspiracions. Durant tots els anys de matrimoni havia recolzat sense esquerdes les inquietuds del seu home, però de feia mesos flairava que les coses prenien un caire massa perillós. I, si bé havia après a estimar el seu nou país, la Marí no aconseguia entendre quasi res d'aquell violent entramat social i polític que el tenallava. Era un món llunyà al seu però que endevinava vorejant el desastre. Dins del cor, la Marí creia que en Josep anava massa lluny, i que darrere les dèries llibertàries posava en perill els seus en unes proporcions que, per primera vegada des que es van enamorar, li costaven d'admetre.

De tot això, el pare no se n'adonava o no se'n volia adonar, i no era per menyspreu als sentiments de la Marí, a qui respectava amb devoció, l'hi puc ben assegurar. Fins a on jo ho sé, amb ella sempre es va comportar amb una deferència d'igual a igual. Per dir-ho ras i curt, d'una manera inusual entre els matrimonis d'aquella època. I no tan sols per la qualitat del seu amor. També pel convenciment que mentre no hi hagués un canvi radical en el comportament dels homes envers les dones, el progrés en majúscules no seria possible. A tothom que el volgués escoltar li etzibava que, del protagonisme de la dona, en feia la clau de volta revolucionària. Però em sembla molt que, per a en Josep Massagué i Fita, la família i l'amor als seus havien perdut els contorns individuals o personals i eren conceptes que s'havien fet universals. Dit així pot sonar bonic, però en realitat feia trontollar la nostra casa.

Un matí, abans d'anar cap a la feina, entre atribolat i solemne, ens va dir que a les darreres reunions de la CNT es sentien tan vigilats i ensumaven el perill tan proper que havien decidit buscar nous llocs de trobada que no fossin habituals ni sospitosos. Evidentment, ell s'havia ofert perquè el proper concili revolucionari d'aquella mateixa nit tingués lloc a casa, al menjador, o sigui a la meva habitació. Escoltant-lo, a la mare se li frisà la permanent com si l'hagués enrampat algun llampec interior, però quan va aconseguir trobar les paraules per omplir la boca amb alguna raó, el pare ja tancava la porta per baixar l'escala i jo tenia pressa per anar darrere seu, no fos que em deixés anar la torna. Va mirar-me amb ulls neguitosos, va fer-me un petó mentre m'arreglava el coll i sense dir res més, va començar a preparar el menjador perquè, en aquella nit «memorable», el seu Josep pogués quedar bé davant dels companys de follies.

Aquell vespre ni Sarita ni colla, em vaig quedar a casa. No vaig voler sortir. Fins i tot per a mi, el que havia de passar-hi aquella nit era massa important per deixar-ho córrer. La Joana i en David s'haurien de conformar.

Arribada l'hora, el pare esperava inquiet. Assegut i recolzat a la taula del menjador, movia la cama dreta nerviosament, mentre la mare feinejava a la cuina preparant pastissets des de feia hores. Com era de preveure, els sindicalistes van arribar repartits per no cridar l'atenció. Tots eren de la Barceloneta i sobretot del Poblenou. En Joan i en Gregori, els primers. Després, i per torns, l'Antoni, en Francisco, en Ricard, l'Aureli, en Josep, i n'hi havia algun més, però jo no n'havia sentit a parlar mai i ara ja no els recordo. Se n'aplegaren nou o deu, massa culs per a les nostres sis cadires. Quan el pare va veure que allí uns s'havien quedat sense seient, va convidar-los a fer servir el meu llit per acomodar-se. La mare no va poder dissimular un rebrec al front que durà unes dècimes de segon. La intimitat del seu fill era sagrada i aquell llit la representava tota. En això, l'educació republicana francesa era molt intransigent.

Aquella nit, jove, en el meu llit i al voltant de la taula del menjador de casa, s'hi assegueren obrers adusts, socarrats i colrats, respectats si no temuts al barri i a tota la ciutat. Eren quasi tots els caps més coneguts del moviment obrer anarquista. Suposo que ja deu saber que en aquells temps la CNT era l'organització més important entre la classe treballadora i la que anava al capdavant de la lluita obrera. Tot i que m'impressionaven, mai no m'hauria imaginat que, passat poc temps, aquells homenots companys del pare esdevindrien consellers, ministres, personalitats públiques i alguns, llegendes vives i peces clau dels molts esdeveniments de l'època. Herois per als uns i malvats per als altres, però que en poc temps omplirien moltes pàgines dels llibres d'història. Se'ls veia gent dura, faccions fortes, cossos fibrosos i desgastats malgrat la joventut de la majoria, gent resoluda, atrevida, i de mirada disposada a tot. Precisament aquesta mirada audaç els feia atractius... i preocupants.

Estaven tan convençuts que els feixistes intentarien tallar de soca-rel els avenços republicans i estaven tan exaltats en les seves conviccions, que si no fos perquè al cap d'uns dies la història els donaria la raó, haurien pogut aparentar un grup de psicòpates, neuròtics a cops de conspiracions, intrigues, conjures, secretismes, revolucions pendents, mapes de la ciutat, ubicacions i plànols de casernes, espionatge, tàctiques de guerrilla i, finalment, acció armada.

Una vegada van quedar aposentats, el pare em va manar que anés a l'habitació matrimonial, amb aquell posat i to de veu que et fa entendre que s'ha de creure i callar. Vaig sentir-me com una figaflor però no puc dir que me n'estranyés. Tenia ben entès que el pare no volia que em barregés en els seus assumptes, i encara menys que els seus companys haguessin de conspirar davant d'un vailet que no estava a l'aguait de res. De totes maneres, una vegada confinat darrere la porta, i amb una mica d'imaginació, vaig fer-me una pel·lícula excitant del que s'estava coent.

Els escoltava confabular què farien mentre s'acostava el cop militar que preveien imminent i com vigilarien discretament les casernes per saber les reaccions de les guarnicions de l'exèrcit més propenses a la rebel·lió. També van discutir en quins llocs estratègics de la ciutat repartirien els seus afiliats, perquè si el cop militar tenia lloc no els agafés amb els pixats al ventre. Val a dir que no confiaven gens que els cossos armats encarregats de l'ordre públic, sobretot la Guàrdia Civil, fossin fidels a la República o al govern de Catalunya. Van conspirar per reunir totes les armes que tinguessin a l'abast i, per si calia, van planificar com assaltarien alguna comissaria que sabien poc vigilada. Després, van repassar la gent de confiança que tenien dins l'exèrcit, tant en el cos armat com en el logístic o de serveis, per encomanar-los que espiessin o boicotegessin els moviments dels militars més eixelebrats. I finalment, quan l'exèrcit colpista sortís al carrer, farien sonar les sirenes de totes les fàbriques per mobilitzar els seus afiliats i alertar la ciutat que l'alçament en armes dels feixistes havia començat. Evidentment, plantarien cara a aquells facciosos de merda. Però no ho farien a les casernes, allà era el seu terreny i s'hi parapetarien fent-se forts. Caldria esperar que penetressin entre la xarxa de carrers de la ciutat i, un cop allà, encerclar-los, escometre'ls, derrotar-los i després iniciar la revolució.

Si n'era de senzill!

Quan tot just clarejava, vaig obrir els ulls amb la mare endormiscada al meu costat. El pare jeia al meu llit, amb roba i sabates. L'olor de fum de picadura i d'algun caliquenyo mal apagat m'ofenia els narius. Em vaig aixecar descalç per no fer soroll i em vaig apropar al pare fins a sentir-lo respirar. No l'havia vist mai així, tan a prop i, com ho diria, potser indefens. Tenia el cap tombat, els cabells tapant-li mig front. Sap? Allà observant-lo, per primer cop vaig pensar que es feia vell. Més ben dit, em semblava veure'l, allà, en aquells instants, fent-se vell.

Ja s'ho deu imaginar, l'endemà, davant dels bocabadats David i Joana, vaig fer una gran representació, millorant amb exageracions i reomplint amb imaginació tot el que m'havia semblat entendre aquella nit. A mesura que avançava en el relat i veia com la intriga i l'emoció esbatanava els ulls dels meus amics, vaig decidir amagar que no havia vist res, tot començant a brodar detalls escenogràfics, gestos dels protagonistes, els balls d'algunes mirades capcioses i els moviments dels gots de vi que passaven de mà en mà. M'agradava ser l'actor principal, tenir els meus espectadors embabaiats, però per damunt de tot no volia que els ulls d'en David deixessin de mirar-me ni un sol instant.

I finalment va ser.

El 17 de juliol van arribar les primeres i confoses notícies que les guarnicions de l'exèrcit espanyol al Marroc s'havien aixecat contra la República.

Barcelona semblava tranquil·la però el pare no estava per orgues ni dilacions. Tenia clar el que havia de fer i va desaparèixer sense dir-nos res ni que tinguéssim temps de preguntar-li on anava. Pel que després ens va dir la Remei, en Silvestre havia actuat fil per randa com el pare.

El dia 18, de bon matí, a casa es podia tallar l'aire amb un ganivet, com al barri i a la ciutat. Era una espera densa, tot semblava en calma i tot estava a punt d'esclatar. Em trobo, senyor director, que ara sé moltes coses que van passar aquell dia, però que en aquells moments no les sabia ningú. En faré abstracció i només li contaré les meves vivències tal com em varen arribar. En tot cas, les hores passaven molt lentament i, de primeres, no semblava que a Barcelona els militars moguessin un dit. Arribaven veus que alguns homes significats de l'extrema dreta havien entrat a les casernes per conxorxar-se amb els rebels i això desfermava rumors i mals auguris que s'enfilaven per tots els racons de les cases i ens xarbotaven el cervell.

En David va aparèixer molt aviat, desconcertat, entrant directament en matèria:

—A casa no han arribat notícies. El pare feinejava a la mar i ha estat quan ha arribat a la platja que els pescadors de les altres barques l'han avisat de l'aixecament africà. El teu pare en deu saber més coses.

—Potser sí, però busca'l! Ahir va tocar el dos i no l'hem tornat a veure.

Va fer una pausa amb cara de rumiar-s'ho, com quan resolia un problema dels deures d'escola.

—Què et sembla si féssim un volt fins a l'Ocaso del senyor Ramanguer? Segur que a la llibreria hi deu haver passat tothom i ell estarà assabentat de tot.

—El que hauríem de fer és deixar-nos d'hòsties, anar a ciutat i afegir-nos al primer escamot de treballadors armats que trobem.

—Això! I si tenim sort ens topem amb el teu pare i ens fot dos mastegots que ens quedem distrets. A més, Germinal, ningú ens voldrà i tindran raó. Què en sabem nosaltres, de tot això? Tu et veus amb una barra de ferro a la mà esbardellant algun capsigrany?

—I per què no. Com si no tinguéssim prous collons.

—Més aviat diria que el teu pare té por que en tinguis masses —va dir-me abaixant la veu.

—El que vulguis. Però els seus companys de feina sempre expliquen que quan ell tenia la meva edat ja estava embolicat en tots els merders del port, sindicats o qualsevol cosa que es bellugués. En canvi a mi em tracta com si fos una nena tova, n'estic fart.

En David no contestava de seguida, sempre es prenia uns segons de temps, com si els comptés, suposo que avaluava el que havia escoltat o el que volia dir.

—Segurament el que passa és que no volen que visquem com ells han hagut de viure. Saps, a vegades acompanyo el pare per veure'l ormejar la Sarita. Quasi no recordo quan va ser l'última vegada que em va dir que hi pugés. Tampoc accepta que l'ajudi quan ha d'avarar la barca i a fe que, quan els pals van pobres de sèu, se li fa molt feixuc. Si li pregunto sobre la feina, on tira les armellades, o quin és el millor lloc per al palangre, qualsevol cosa, em diu que jo no n'he de fotre res i que haig d'aspirar a una altra vida millor que la seva, estudiar i tot el rotllo. Alguna vegada he sentit com li diu a la mare: «Abans de morir he d'estellar aquesta barca perquè mai més ningú de la família hagi de viure així».

En David va callar com si s'avergonyís de parlar d'ell. Després va reprendre el fil, com pensant en veu alta:

—Però hauríem de fer alguna cosa, si els militars surten de les casernes...

—Hi haurà un merder de collons, potser trets, morts, i nosaltres ens quedarem aquí mentre els nostres se la juguen.

—Germinal, tu potser sí que serviries per alguna cosa, però jo, amb un ull fent malves, amb prou feines veig on poso els peus, estic perdut.

Ep. Aquest sí que era un bon argument, l'únic que em podia entendrir la musculada mala llet que duia al damunt. L'efecte fou immediat.

—Doncs anem a cal Ramanguer, que ell en sabrà alguna cosa.

Hi vam arribar en un tres i no res. Que les coses no anaven bé ens en feren senyal els quatre pèls d'en Ramon, que s'havien enlairat encara un dit més de tanta tensió electroemocio-nal com els enviava l'amo. Val a dir que la notícia de l'aixecament militar tampoc va sorprendre el nostre llibreter. Quan en Ramanguer queia en un dels seus deliris misticoprofètics, sempre predeia, amb una veu engolada que aconseguia tot baixant i tensant la gargamella en forma convenient, que no passaria gaire temps sense que els reaccionaris espanyols matessin la República. Perquè els espanyols de dretes eren uns salvatges, sentenciava. Ara tot s'estava acomplint i les neurones del seu cos, que segurament era l'únic grup organitzat que funcionava en aquella anatomia desmanegada, havien passat de l'actitud d'alerta a la de guerra.

Al'Ocaso del Capitalismo no hi havia cap home jove disposat a agafar les armes, o s'havien esporuguit o ja feia estona que les tenien a les mans en algun lloc més necessari. Només hi vàrem trobar en Joaquim, un llibertari dels antics que passava dels seixanta-cinc i, per a sorpresa meva, una de les dorites, la Núria, la rossa. Vàrem quedar decebuts de veure un panorama tan magre de coratges col·lectius. Quan en Ramanguer ens va clissar, per les nines dels seus ulls primer passà la llum i després la tempesta.

—Què hi feu, aquí?

Vaig pensar que ens retreia que vagaregéssim pel barri mentre molts homes s'havien mobilitzat heroicament i vaig excusar-me.

—És que ningú vol dir-nos on són els escamots del sindicat i t'ho venim a preguntar per anar-hi a fer el que sigui.

—Escamots? —La veu se li tornà estrafeta i començà a cridar:—Ja us ho diré jo, on són els escamots! Desgraciats! Però què us heu pensat? —Seguia bruelant acompanyant-se de gestos desmesurats i furients—. Els vostres escamots són a casa, feu el fotut favor d'anar cap a casa immediatament, im-me-di-a-ta-ment. I vigileu que allà no passi res, que no m'assabenti jo que hi hagi passat res.

Ens cridava mentre se'ns anava acostant. El cabreig l'havia envermellit i la ràbia li inflava les faccions tot augmentant-ne la lletjor, com per espantar-nos més bé.

—Aneu amb les vostres mares fins que tot acabi. I tu, David, com et vegi amb aquest ull malalt que et passi pel pensament fer alguna heroïcitat dubtosa, et plantaré un revés que veuràs com s'ajunten la Major i Cassiopea en un instant miraculós.

Explicat ara i sense conèixer el personatge, potser li pot semblar que devia ser quasi còmic. Li ben asseguro que no, que el foc dels seus ulls travessava els culs de vidre i fonia metall quan ens cisellava el cervell perquè els seus missatges hi quedessin gravats. També li diré que, de reüll, vaig veure la dorita Núria completament embadalida davant de tanta virilitat enèrgica. Vaig sospitar i entendre, mig engelosit, l'encanteri que sentia pel llibreter. Per la bellesa del senyor Ramanguer.

Jo encara m'hauria revoltat davant dels crits d'aquell home, però en David em va agafar suaument per l'espatlla fent-me entendre que havíem de marxar, i jo, quan sentia el braç del meu amic que m'envoltava, el seguia envaït per una calma submisa i torbadora fins a on em demanés. Tornàrem pels carrers de sempre sense dir res. Però ni el sol d'un migdia d'estiu movent-se entre els llençols que penjaven dels balcons ni el frec a frec amb el meu amic estimat em podien fer oblidar que tornàvem derrotats per l'artilleria prosopopeica del senyor Ramanguer.

Quan la Marí, que sospitava el pitjor, em va veure, els seus ulls humits semblaven maleir-me. Se'm va acostar i, quan ja m'esperava una plantofada, em va abraçar, em féu un petó i només digué:

—Segur que t'ha fet venir ell. Gràcies, David.

El meu amic va acotar el cap. Jo vaig mirar-los, pensant que donaria la vida tant per l'un com per l'altra. I que si bé no podria aturar els militars sortint de les casernes, vaig jurar-me solemnement que almenys defensaria aquells dos baluards sentimentals amb ungles i queixals i, si podia ser, audaçment, amb un fons de trompetes i trombons que fes més palès el meu desmesurat valor, és clar.

Ens asseguérem al voltant de la taula, però a la mare el raurau dels nervis no la deixava tranquil·la. De sobte, com si hagués vist una llum, va aixecar-se i des de la finestra del celobert va cridar la Remei.

—Remei, em sents?

—Sí, què vols —va respondre al moment.

—Que tens nuveles d'en Silvestre?

—No, Marí. Què he de tenir, estic aquí amb la Joana mossegant-me les ungles com una beneita.

—Podríem passar pel local del sindicat? Potser trobarem qualcú que ens pugui dir si són bé.

I així anàrem tots cinc, carrer del Mar avall, fins als baixos mig amagats d'una casa senzilla on hi havia la central de la CNT al barri. Per cert, el barri no estava com sempre, la gent no havia anat a treballar, es feien rotllanes aquí i allà comentant les darreres notícies que havia donat la ràdio. Es notava a primera vista que hi havia moltes més dones i criatures que homes. Quan arribàrem a la CNT, la Joana, en David i jo ens vàrem quedar a fora.

Feia un dia gloriós, el sol era un déu que ens convidava a viure. Què en sabíem, nosaltres, de cops d'estats facciosos i de llops cavernícoles d'ullals esmolats?

—Anem a la platja? —diu la Joana.

—No podem deixar les vostres mares —respon en David.

—No és pixar fora de test que avui anem a la platja? —pregunto jo.

—Ja hi vaig jo a demanar-ho, ara vinc. —No ens volia escoltar, estava clar.

La Joana va tornar amb un somriure triomfador:

—A la una a casa.

Va ser la condició a la nostra llibertat, i vam córrer plegats cap a la platja. No hi érem sols, algunes dones s'hi repartien posant els peus a l'aigua o mullant la pell d'alguna criatura per estalviar-li aquella calor espantosa.

Vàrem seure, en David i jo ens traguérem les samarretes i la Joana s'arromangà tant com va poder. Qui podia pensar que el món es tornava boig enfront d'aquell mar d'un blau tan esplendorós.

Estàvem així, callats, quan en David deixà anar:

—Com acabarà tot això?

—Lo dels militars? Els guanyarem —vaig contestar rotund.

—No, no tant el que passa avui... Penso més en nosaltres, què ens espera, com serà la nostra vida d'aquí uns anys?

La Joana i jo ja estàvem avesats que, quan en David anava fi, es posés a volar per altures que nosaltres no abastàvem, i molt sovint ni ganes. Ens vam mirar amb un gest poc dissimulat de resignació i prudentment no diguérem res, esperant que ell sol trobés la resposta que nosaltres ni tan sols buscaríem.

Però en David semblava abstret, no deia res. Passats uns segons, la Joana la va deixar anar amb una veu entusiasmada:



—Doncs jo penso treballar de modista i algun dia em casaré i tindré quatre fills, i sabeu quin nom els posaré?

—Au va, escoltem l'animalada que estàs pensant i queda't tranquil·la —vaig dir com a parella oficial autoritzada.

—Doncs els diré Mireia, David, Germinal i Joana.

—Això! I que un sigui ros i presumit —va riure en David mirant-me a mi—. L'altra, la més arriada del barri, i perquè sigui més complet li ensenyes a ballar el tango. I finalment que no falti un borni. La colla dels quatre bis. I en Germinal, l'encarregat de fer-te'ls.

Em va violentar que fos ell qui ho digués i em revingué aquell buit al ventre.

—No. El seu pare no serà en Germinal. Ho sé de sempre que no serà ell. Tot i que és el meu amic i que m'agrada, sé que no ha de ser ell, i no em pregunteu per què —va dir una Joana decidida, com reptant-me.

Hi va haver un moment de silenci, no exactament tens, era com si el joc de cartes no estigués ben aparionat. Vaig decidir acabar-ho:

—Com que no seré jo? Aquesta nit ens veiem a la Sarita i et faig el primer... Com que el primer? No, te'n faré dos a la vegada. Tu digues si vols un David o una Mireia i jo m'hi poso —vaig replicar mig assenyalant-me la bragueta. Ens vàrem posar a riure i deixàrem que s'escolés el temps fins a l'hora de dinar.

A la seu del sindicat, la Remei i la Mari no eren les úniques mullers preguntant pels seus marits. L'Emílio, un andalús fi com un ballarí i de qui les dones deien que era de l'altre bàndol eròtic va ser l'encarregat de tranquil·litzar-les. S'expressava amb tanta complicitat que talment semblava com si estigués en la mateixa situació que elles i vés a saber si no era ben cert. Va dir, en un andalús florit, que els seus homes estaven repartits prop de les casernes muntant torns que més o menys durarien dotze hores, segons el que passés, i que, si la cosa no anava a pitjor, un cop passades anirien a casa per dormir una estona i tornar-hi mentre les coses no s'aclarissin.

Quan el pare va entrar a casa eren les deu de la nit de l'endemà: les dotze hores de l'Emilio s'havien convertit en més de trenta. Feia un posat que jo no li coneixia: seriós, fatigat però amb una mena d'energia transcendent que el mantenia dempeus, quasi levitant. Estava fent el que creia que havia de fer amb ell i la seva vida.

Però, i amb nosaltres? Jo observava com la mare dubtava entre tirar-li la cavalleria pel damunt o fer-li un petó. Li va fer el petó.

—Vés a te rentar mentre et poso un plat a taula, te farà bé.

El pare va creure i mentre sortia del menjador em va mirar de reüll, a mi i a un fardell allargat i embolicat amb una manta que havia deixat contra la paret. No calia escorcollar-lo, només podia ser una escopeta. Va menjar desficiat fins a la darrera engruna. Anava brut, la barba rossa recordava un raspall i tenia els ulls vermells de tant vigilar ombres i presagis. Va fregar el plat amb l'últim bocí de pa i s'alçà mirant-nos, obligant-se a fer-nos un somriure, només per tranquil·litzar-nos. Em va passar la mà per l'espatlla mentre s'acostava a la mare. La prengué entre els braços i es besaren una llarga estona. Li he de dir que això era rar que passés davant meu en aquella casa.

Estic segur que la mare l'hauria sermonejat convidant-lo a pensar més en la família i menys en tantes revolucions pendents, però s'ho estalvià. No era el moment. I, en el fons, es sentia orgullosa del coratge del seu home, bell, aquell mariner que va seduir i a qui es va donar a canvi de posar-li els peus en terra. I tant com se'n penedia! Tant de bo no ho hagués fet mai! Veient com s'enfilaven les coses, què més voldria ara que tenir-lo embarcat entre els perills del mar, lluny dels temporals que s'acostaven per terra. Mentre el pare tancava la porta de l'habitació, va demanar-nos que passades quatre hores el despertéssim per continuar els torns de vigilància a prop de no recordo quina caserna.

No sé quant de temps vaig dormir però, com si fos part d'un malson, em va despertar un doll de so imponent.

Ostres! Eren totes les sirenes de les fàbriques del Poblenou i les dels vaixells escampats pel port de Barcelona, que udolaven alhora amb una potència eixordadora. Redéu, però si aquell era el senyal convingut! Els obrers manipulaven les sirenes per donar el senyal d'alerta a la ciutat adormida. No devien passar gaires minuts de les quatre de la matinada d'aquell 19 de juliol del 1936.

Valga'm déu, si n'era d'impressionant aquell impacte sonor en el silenci d'una nit maleïda. L'estrèpit de so semblava irreal, de tant com el soroll espaterrava. El barri tremolava, la ciutat sencera tremolava. No tant pel fragor del so com per la por dels facciosos, que en aquells moments deixaven les casernes amb l'ordre d'emparar-se dels punts neuràlgics i estratègics de Barcelona.

La gent va començar a sortir, primer a la finestra, després al carrer. Miraven amunt, cap al cel, buscant l'origen d'aquella font de so colossal. Pel mig dels que badaven, passaven corrent els homes de les cases veïnes, embalats, amb el que fos a la mà. Anaven decidits cap als llocs on la CNT els havia convocat si arribava el cas.

Sap, Lluís? Si em permet... Aquells colpistes fanàtics devien trepitjar els carrers acollonits perquè havien fallat en un factor vital per a una operació militar tenebrosa: el factor sorpresa. Aquells desgraciats no havien sorprès a ningú. El famós factor sorpresa. I uns collons! Els sindicalistes que vigilaven les casernes de la ciutat havien donat el senyal, i els escamots, organitzats, i armats amb el que podien, ja sabien que s'iniciava el cop d'estat. Tenien una consigna clara: deixar que els rebels sortissin de les guarnicions, on eren massa forts. Esperar pacientment que es repartissin per la ciutat, lluny del seu terreny, que quan fossin pels carrers ja arribaria l'hora d'emboscar-los!

Perdoni, senyor director, veig que estic alçant la veu sense adonar-me'n. No sé com ho relaten els llibres d'història, si és que en algun s'ha sabut explicar aquell moment. Jo ho recordo així, tal com l'hi conto. I encara, si em permet, faria un afegitó per especular sobre una cosa que sempre m'ha cridat l'atenció i omplert d'un cert orgull, malgrat tot el que s'esdevingué en aquest malaurat país en els tres anys que seguiren. D'aquell temps terrible recordo commòs una rara capacitat de creativitat social amb què la gent i els col·lectius resolien situacions imprevistes, difícils, si no fatídiques, inventant respostes i propostes imaginatives per defensar els pobres avenços d'aquella societat malalta de desgavells.

També és ben cert que, tal com manaven les circumstàncies, la resposta social fou sovint caòtica, tan coratjosa i generosa com despietada a voltes, i l'experiència em fa afegir que, al final del camí, fou incapaç de defensar el més essencial: la supervivència. No ho vam saber fer. Però tanmateix deixi'm dir-li que, en molts gestos i gestes d'aquella gent, hi va haver una potència creativa quasi artística. Inútilment artística!

Deu semblar-li una bajanada, però, vostè que és director de cinema i que juga a tensar situacions, si s'ho representa com en una escenografia dantesca, amb aquells carrers deserts d'una ciutat ensopida per la xardor d'una nit d'estiu, esgarrifada per la por als feixistes, les botes militars aixafant les avingudes de les llibertats encara una altra volta... I de sobte sorgia d'entre la nit aquell so desmesurat, com un crit que emergís del ventre de la ciutat, un clam esgarrifós, impressionant, envoltant aquells facinerosos, sorprenent-los i, per què no, maleint-los! Ah, encara m'emociono.

Ja s'ho pot imaginar: la gent, estremida pel record de tants altres cops militars triomfants a força de sang i repressió, quan sentí que la ciutat alçava la veu, potent i encoratjadora, proclamant als llops que aquella nit no se'n sortirien, doncs miri, la pobra gent s'ho va creure per primera vegada. La pobra gent que, com el meu pare, va sortir de les cases somiant que potser per una vegada corrien a capgirar la història.

Però deixi'm tornar enrere i deixi'm tornar a casa. Amb el primer udol de sirenes vibraren les parets i els tres férem un bot del llit, com si tinguéssim molles a sota el cul. Era negra nit mentre ens vestíem i en pocs minuts el pare ja era al llindar de la porta del pis amb l'escopeta mal embolicada sota el braç. Es va aturar, va mirar la seva dona i la besà com en els cromos prohibits.

Jo esperava el meu torn per abraçar-lo, però quan semblava el moment va dir-me adust:

—Acompanya'm fins al carrer.

Vaig seguir-lo corprès. Baixàvem aquella escala fosca i estreta, ell mut, jo amb el cor desbocat i pensant que segurament volia dur-me amb ell. Sobtadament es va girar, va deixar el farcell de l'escopeta i va abraçar-me. M'envoltà el cos suaument, prement-me contra el seu pit. No ho havia fet mai així, ni mai jo no havia sentit el seu cor tan a prop. A poc a poc i mirant-me als ulls, va començar unes paraules que digué com si les tingués memoritzades, apreses per a l'ocasió:

—Germinal, fa pocs anys vaig llegir en un llibre que molt sovint, massa sovint, els pares es moren sense haver dit als seus fills fins a quin punt els havien estimat. Jo ja sé que no he estat gaire al teu costat, amb tanta feina al moll i tanta militància dels collons, però ara abans de marxar vull dir-t'ho, més ben dit, vull que m'escoltis dir-t'ho: jo t'estimo, Germinal. Ets lo que més estimo d'aquest món. Que et quedi gravat en aquest cap, tan buit com el meu —i va somriure mentre m'amanyagava els cabells—. Tu ets el meu fill, lo que més estimo del món.

Vaig entendre que m'estava dient adéu per si de cas no tornava. Inevitablement, els ulls se m'entelaren. Això em violentava, volia que em veiés valent al seu costat i no com un nen ploramiques.

—També sé que tens ous i coratge per venir amb mi i que ja no cal que t'amagui on vaig. Fa més d'un any que em demanes que et deixi lluitar al meu costat, i algun cop has rebut un mastegot només de dir-ho. Pensava que algun dia et podria explicar el perquè i, ara que seria el moment, ja ho veus, no tinc temps ni per fer-ho malament. Tan sols vull que entenguis que jo he lluitat tant com he pogut i el millor que he sabut. Ho he intentat per tu, per la Marí, per mi... Què collons! Pel món!

Va respirar profundament, com per calmar-se. Mentrestant, passaven corrent alguns veïns de la seva corda, saludant-lo de reüll, com esperant que el pare els seguís, però ell volia abocar-me el que havia decidit dir-me.

—I no sé si me'n sortiré. Estic convençut que tu també lluitaràs, tens la meva sang i et conec bé. Però et voldria dir que ho hauràs de fer d'una altra manera. Passi el que passi avui, el món girarà de pressa. Vindran nous temps, i pressento que les coses canviaran molt, tant si ens en sortim d'aquesta, com si tot es torça. I d'una cosa n'estic segur, Germinal: jo no seré un model per tu ni per la lluita que hauràs de menar. Arribat el moment, te l'hauràs d'inventar tu mateix.

Notava que em mirava com si els seus ulls lluents volguessin entrar en els meus. Jo entenia les paraules que em deia però no tant el que em volia dir amb aquelles paraules.

—Tota persona té en cada moment de la seva vida un deure amb ell mateix i els seus. El teu ara, i no t'ha de saber greu, és quedar-te aquí amb la teva mare fent el que jo no puc fer: no dcixar-la desemparada ni un sol instant. S'ho mereix, saps? Va abandonar-ho tot per venir aquí amb nosaltres, en aquest podrit barri d'aquest podrit país.

Va fer una llarga pausa i continuà parlant més serè:

—Si allà on vaig les coses es capgiren i m'arriba algun mal, no la deixis sola ni un moment. Si tot es torcés i aquests fills de puta guanyessin, no t'entretinguis pensant en mi. Hauràs de decidir en poc temps si la pots dur a Sète, digui el que et digui ella. Allà, amb els avis, estareu protegits dels sicaris que voldran venjança. I allà també serà més fàcil recomençar, tant per ella com per tu. A mi no m'espereu, ho entens? No m'espereu.

M'abraçà i em va fer un petó a la galta abans que jo pogués dir res.

—Bé, vaig a aturar aquests facinerosos. Al nostre escamot li toca defensar tota aquesta part del port, des de Colom fins al Born, i hem de fer nostra la caserna de les Drassanes. Sabíem que tot estava a punt de començar perquè el germà d'en Silvestre, en Ramiro, és dels nostres i fa de pinxe a la cuina dels oficials de la caserna del carrer Tarragona. Ens havia dit que els fills de mala mare només esperaven un cabró que s'havia de posar al cap de la rebel·lió, deu ser que ja ha arribat. Adéu, Germinal, sigues lleial al que hem parlat.

I començà a caminar. Jo tenia la gola tan nuada que no sé com em va poder sentir quan li vaig dir:

—Ho faré, pare... També t'estimo. Pare, se't veu la culata a sota la manta.

Em féu un gest de complicitat, somrigué, desenrotllà la manta fins que relluí l'escopeta sencera.

—No en deixis passar ni un —vaig cridar-li.

—No et preocupis, no en deixaré passar ni un.

I es va tombar aixecant el puny. Talment com un déu, així el sentia quan s'allunyava. Tenia por de moure'm i no tornar-lo a veure. Vaig perseguir-lo amb l'esguard mentre caminava entre les ombres dels tímids fanals fins als límits del barri. Quan va arribar al cap del carrer va tombar a l'esquerra. I l'horitzó se'm buidà.





DOTZENA GRAVACIÓ





pujant de tornada a casa, vaig trobar-me la Mercè que ja estava assabentada de tot i venia a buscar la mare i la Remei per endur-se-les a casa. Ella, en Màrius i en David sabien que en Silvestre i el pare anaven atabalats amb les seves revolucions i, malgrat que eren d'un altre tarannà, ens estimaven prou per no voler que estiguéssim sols, ara que les coses anaven de gairell. La Mercè no va parar d'insistir fins que les dues s'hi avingueren. L'argument que acabà convencent-les fou que, des del terrat de casa seva, pel cantó de ponent, es podia veure la façana de la ciutat i com s'estenia pendents amunt amb el perfil dels edificis retallats. La mare i la Remei van pensar que des d'allà podrien veure o intuir el que anés passant.

Sortíem de casa a trenc d'alba, tot era desert i ningú no rondava pels carrers del barri, fora d'alguns homes que passaven esperitats. De lluny sentíem els primer espetecs dels trets. Al cap de la mare s'hi representaven les més terribles desgràcies que podien passar al seu Josep i plorava en silenci, com la Remei, que en qüestió d'interioritzar drames sempre l'avançava i ja havia sortit de casa amb els ulls vermells. Quan arribàrem a la caseta de pescadors, en Màrius i en David ens esperaven encara a la llum del quinqué, amb un bol de llet amb cafè de marro parat a taula i una panera de crostons per sucar. Però no van servir de res, perquè a tots ens urgia pujar al terrat i veure Barcelona en un moment en què les albes la començaven a il·luminar a Paltra banda del Moll de la Fusta. Des d'allà, entre els perfils dels vaixells amarrats en desordre, es podia veure la ciutat sencera, estesa com una immensa catifa que el sol naixent guarnia de colors.

El castell de la muntanya de Montjuïc, que s'aixecava amenaçador a l'esquerra; les xemeneies del Paral·lel; l'alt edifici de la Telefònica, que marcava on era la plaça Catalunya; el campanar de Santa Maria del Mar; més lluny la Sagrada Família assenyalava els límits de la ciutat cap al nord; i més a prop, arran de mar, les Drassanes, l'estàtua de Colom, la Capitania General, Correus, la basílica de la Mercè, el Govern Civil, l'estació de França... Era com si tinguéssim la ciutat en un d'aquells retaules de paper desplegables i nosaltres en fóssim espectadors privilegiats.

Ben aviat aprenguérem a interpretar la direcció dels trets que sentíem. I quan van aparèixer les primeres columnes de fum esquitxant l'anatomia de la ciutat, com assenyalant les ferides, el mapa de l'infortuni es va anar concretant per barris, quasi per carrers, gràcies als edificis referents. S'enlairaven nous fumerols, l'un darrere l'altre. Primer espaiats, però que lentament s'anaven atapeint, foscos, densos. El fum va començar a entelar-nos l'horitzó.

El temps corria espantosament lent. Els nostres ulls estaven com hipnotitzats i no podíem apartar-los d'aquell horitzó. En Màrius volia que entréssim a la casa per evitar que assistíssim a aquella macabra representació, amb els nostres pares jugant a la ruleta de la mort. Però fou debades. Ell i la Mercè miraven d'encetar converses que no tenien res a veure amb el que ens martellejava el cor, però no duraven a penes les formalitats. A poc a poc, els seus intents s'anaren espaiant entre les xarxes del nostre silenci de gent empenyorada.

De tant en tant, en Màrius marxava sense dir on anava i al cap de poc tornava amb les notícies que havia pogut arreplegar. Semblava que els enfrontaments es focalitzaven a llocs determinats: ara al Paral·lel, ara a la Universitat, cap a la plaça d'Espanya, o a la caserna dels Docks al Poblenou. Tot i que una mica lluny, vèiem clarament com els nostres amuntegaven una barricada al passeig de Colom i com s'hi parapetaven per impedir que algun contingent colpista passés per anar a socórrer els rebels que ja estaven assetjats al Govern Civil i a l'edifici de la Capitania Militar.

Pels volts de migdia del 19 es deia que els facciosos anaven perdent i que no se'n sortirien però que encara hi havia focus potents de resistència. Els de la CNT, que miraven de controlar tota la part propera al port, havien entrat a la caserna de les Drassanes, tal com m'havia anticipat el pare. La prengueren quasi tota, però en un extrem d'aquell vetust edifici hi van resistir un grup de militars rebels i va començar un enfrontament sagnant, d'aquells de pam a pam i cos a cos. Nosaltres en sentíem els senyals. Els meus ulls no se'n podien apartar. A qualsevol ombra, jo hi veia el perfil del pare.

Als llocs de la ciutat on hi havia batusses, la gent del nostre bàndol prenia les armes dels morts per seguir la lluita. Gràcies a aquesta determinació, els focus resistents dels colpistes van anar capitulant. Fou durant la nit del 19 al 20 que la caserna de la Mestrança de Sant Andreu va ser abandonada i la CNT va obtenir 30.000 fusells i metralladores que va repartir entre els seus simpatitzants. Si tinguéssim més temps li hauria d'explicar que aquest fet va condicionar decididament el futur immediat, perquè a partir d'aleshores les forces obreres posseïen les armes i, en aquella situació, això volia dir tenir gran part del poder.

De nit només quedaven rebels al Govern Militar, a una part de la caserna de les Drassanes i al convent de les Carmelites a la Diagonal. I a primeres hores del matí ja flamejaven esglésies arreu de la ciutat. Perquè es faci càrrec de fins a quin punt s'identificava els militars amb els bisbes i companyia, li diré que fora de la Catedral, el monestir de Pedralbes i potser alguna església que ara se m'escapa, al migdia del 20 ja cremaven totes les de Barcelona. Mentrestant, a les Drassanes, les coses empitjoraven per moments. El matí del 20, des del pati, vèiem el fum, sentíem els espetecs de les armes i seguíem les corredisses de la nostra gent al voltant del vell edifici. Tot això ho vivíem separats només per la llenca d'aigua del port. S'imagina? Jo sabia que el pare era allà dins. En David també perquè l'hi havia explicat. Vaig sentir com se m'acostava fins a notar el seu frec. No l'hi vaig voler dir a la mare, que mentre va durar aquell infern no va ser conscient que el seu Josep hi era pel mig.

De tant en tant, en Màrius tornava amb notícies dubtoses. Semblava que en aquells moments, a mig matí, els darrers bas-tions feixistes havien quedat acorralats en diferents llocs de la ciutat i començaven a capitular. Però el punt més conflictiu continuava a les Drassanes. Miri, senyor director, el sentiment que tenia al cor, veient l'escenari on lluitava el pare, el fum que ho engolia tot, nosaltres sense poder fer res, separats pel mar però no a més de tres-cents metres, amb totes les corrues de gent armada al passeig, cavalls morts pel mig, cotxes cremant, d'altres portant els ferits, quan ja era evident que havíem guanyat, però amb el teu pare allà dins, potser morint... No l'hi sabré explicar. Tot dintre meu esclatava amb violents dolors.

Amb el pas del temps, els trets s'anaren espaiant, però això era assumit per la Marí i la Remei dramàticament, com tenien per costum. Un fusell que deixava de disparar potser volia dir que l'home de l'una o de l'altra ja no podia prémer-lo. Aquests sentiments confusos les deixaven sense esma. Si d'una banda tenien ganes que tot acabés, de l'altra, acabar podia significar que els seus eren morts. Quan tot d'una els trets van callar, els nostres esguards van buscar absurdament algun lloc indeterminat, com interpel·lant el silenci.

En Màrius, que un cop més havia sortit a recollir informacions, va tornar dient que tot s'havia acabat. Que era cosa de poc temps, que els revoltats capitulaven arreu i que, a Barcelona, la República havia guanyat. Però res de tot això no satisfeia ni la Remei ni la mare. Per a elles la pregunta transcendent no era qui havia guanyat sinó qui havia mort. En Màrius abaixà el cap i amb la veu enterbolida va sentenciar:

—Dels nostres n'han mort... sembla que molts. I els de la CNT són els que més han rebut. Sembla que a les Drassanes hi ha hagut una carnisseria.

La Remei i la Marí van començar a córrer i tots nosaltres darrere seu. Devia ser passat migdia, no tinc l'hora al cap, recordo en canvi una rara xafogor que no deixava respirar. Quan vam arribar al nostre carrer, estava ple de veïns, excitats, que maldaven per saber alguna cosa dels amics, dels familiars, dels seus.

I van començar a aparèixer alguns combatents. Venien extenuats, sovint molt malmesos, amb les ferides obertes. Però ni en Silvestre ni el pare es veien enlloc. Es parlava de dotzenes de morts als voltants de les Drassanes. La brama que en Francisco Ascaso, un dels que van venir a casa només feia unes nits, hi havia caigut mort era un mal auguri per als que esperàvem que el pare fos viu. I no arribaven. El cor m'anava a mil. No era possible que el pare fos mort. Em prohibia pensar-ho mentre no deixava de pensar-hi.

I tot d'una, al fons del carrer, perfilat pel contrallum miraculós d'un sol aponentat, el vaig veure quan tocaven les sis, inconfusible pel seu físic tan diferent dels altres. En un país de gent bruna i camacurta, el fet que els cabells rossencs onegessin a més d'un metre vuitanta del terra el feia del tot particular. Aquest era el meu pare, què collons, el meu orgull, el meu heroi. Però, fins i tot de lluny, de seguida vaig percebre que el seu caminar no era el de sempre. En cada moviment hi habitava un esforç, una fiblada de dolor en cada gest. Al seu costat, en Silvestre, més baix i fornit, no semblava tan fort com era realment.

A mesura que jo corria cap a ell, notava com el moviment de les seves cames parlava de fatigues extremes i, quan m'hi vaig apropar una mica més, els senyals de les batusses es feien evidents: la cara ennegrida, la pell ensangonada, la roba malmesa, esparracada als genolls i als colzes. 1 encara més a la vora, vaig percebre una immobilitat estranya en el braç dret i una crosta de sang al final de la cella també dreta que li tapava mig ull. Però no me'n vaig estranyar, ni tan sols preocupar. Per al meu cap boig tot allò eren només els senyals que ornaven els herois. Jo corria cap a ell, com si el carrer fos un túnel de parets fosques i ell, en canvi, es perfilés nítid ocupant el bell mig d'un centre lluminós.



Quan el vaig abraçar, amb tota la meva força, vaig sentir la resposta d'un cos adolorit i tens. Vaig cercar-li els ulls per fruir-hi la resplendor de la victòria però, ai las!, no hi vaig trobar res del que jo buscava. Res d'allò que un adolescent podia imaginar en algú que havia participat en el triomf d'un dia històric. Al seu esguard no hi havia cap rastre de vencedor, ni tan sols un deix de convicció del deure acomplert. Cap. Només hi vaig percebre buidor, una buidor blanca, si se'm permet l'expressió. Una estranya i blanca buidor en la mirada.

Fins passats uns dies, i mai per boca seva, no vaig saber que allà on ell havia lluitat, al pati de la caserna de les velles Drassanes, just en aquells moments en què jo li exigia els gestos del guanyador, hi jeien dotzenes de cossos de companys esventrats, d'amics amb qui havia compartit el camí de la revolta i que havia vist agonitzar al seu costat, incapaç de fer res ni per consolar-los.

Quan ara es parla d'aquells dies, Lluís, no se sol dir quants foren els morts que hi va haver a la ciutat, però pel que recordo segurament passaren dels cinc-cents. Durant el franquisme no es mencionava mai, sospito que per no donar pistes sobre la dimensió de la participació del poble en la derrota dels feixistes.

En Josep i en Silvestre van trigar molt a caure entre els braços oberts i emocionats de les seves dones, perquè els veïns els aturaven i omplien de petons i moixaines. Alguns donaven gràcies amb llàgrimes als ulls, d'altres preguntaven neguitosos pels seus propers, que sabien també a les Drassanes i que no arribaven. Ells, enmig de la gentada, restaven muts, amb a penes un somriure forçat per a tothom. Em sembla que la mare, que era com si l'hagués parit, degué copsar les misèries que enterbolien el cap del seu home. El besà, discreta i delicada, mentre li mirava les ferides de reüll, sense fer-li ni exigir-li gaires festes.

Finalment pujàrem cap a casa i la mare li preparà una mica de pa amb oli i un bocí de la llonganissa de les grans ocasions. S'ho va menjar tot molt lentament, callat, adolorit, es veia que el seu pensament volava lluny i que amb el pa mastegava espants i ferides. Era tan clar el seu turment, que ni jo vaig gosar trencar aquell silenci per demanar-li el relat de les seves gestes. En empassar-se l'últim rosegó, la Marí el va fer estirar al menjador, al meu llit, per curar-li les nafres. Tot ell semblava esquerp, com si en Josep Massagué no volgués que el cuidessin, com si refusés la nostra escalfor, com si li fes vergonya d'estar viu, vaig pensar més tard. Però aquesta sí que era una batalla perduda, perquè la mare esperava pacientment que la fatiga el rendís. Quan la foscor es féu mestressa d'aquell petit espai, va procurar encendre el quinqué en un lloc a prop però que no el destorbés. I mentre ell descansava amb els ulls clavats al sostre, perplexos, ella li anà tallant la roba que vorejava les ferides amb unes mans àgils i curoses. Li va netejar el forat per on la bala havia entrat al braç; sortosament era tan net com el de sortida i la trajectòria quedava lluny de l'os. Va repassar-li les cames cobertes d'hematomes que semblaven molt més greus del que foren una vegada netejats amb l'aigua de farigola tèbia. La cella amb un tros de carn aixecada va ser la cura que li va costar més feina i concentració, la veritat és que remenar tan a prop de l'ull feia impressió. Finalment, quan va haver acabat el més gros, va entretenir-se repassant, mi per un, amb un ungüent d'àrnica, el fotimer de blaus que li cobrien el cos.

Mentrestant, alguns veïns trucaven a la porta per saber si estava bé. Segurament anaven enganats d'escoltar el pare fent la glossa detallada i èpica dels fets. Què vol, encara atemorida per les hores airoses que acabaven de passar, la gent necessitava tastar el regust de la glòria. Però era inútil: la mare, tan gentil com ferma, no els deixava travessar el llindar. Semblava com si a casa, en comptes d'haver-hi un heroi que havia deslliurat la ciutat de les hordes feixistes, hi hagués un malalt afligit.

Devia ser així, perquè en Ramangué aparegué portant del braç el doctor Mestres, un metge bondadós que havia fet dels treballadors i les famílies del port el seu dubtós negoci. Va saludar el pare, diligent, i després de mirar-se'l parant esment en cada detall, passà zelós un líquid pels trencs i nafres, i va començar a cosir tot el que calia, concentrant els ulls, fent-los petits darrere d'unes ulleres de muntura metàl·lica, per no equivocar Pembast de cap ferida. Passada una bona estona i abans de marxar, va xiuxiuejar alguns consells a la Marí tot donant-li unes píndoles per si algun dolor s'endimoniava a la nit, i mentre caminava cap a la porta s'acomiadà del meu pare amb un adéu animós, dient-li que no tenia res de massa greu per a un home tan fort. Darrere seu, l'esguard d'en Ramanguer envers l'amic ferit era d'una tendresa commovedora. Li regalimaven els lacrimals, però no amb expressió dolorosa sinó més aviat amb un orgull amorós.

Quan van ser fora tot retornà al silenci. Ni la mare ni jo gosàvem parlar i, si ho fèiem, baixàvem tant com podíem la veu per no molestar aquell homenot abatut, que mirava fixament a un Hoc que jo pensava que era al sostre quan en realitat era l'immens i precís forat de l'horror.

No va ser fins passat molt temps que vaig entendre alguns gestos, mirades i expressions que aquella nit em cisellaren la memòria per sempre. Però en aquells instants no vaig saber fer cap lectura, com diria vostè, de les dinàmiques emocionals que envaïen el pare. Encara hauria de viure molts horrors per aprendre a llegir les pàgines més secretes de l'ànima. Tot arribaria. I tant. Tot arribaria.

La nit entrava suaument a casa, amb aquella lentitud dels mesos xardorosos d'estiu. Inesperadament, el pare va intentar aixecar-se, mesurant el dolor de cada moviment i buscant poder respirar en cada nova posició. Vaig voler ajudar-lo, però el gest de rebuig va ser immediat. Quasi tremolós, enverinat pel dolor, es posà dempeus. Jo encara estava a prop seu, per si de cas. Va mirar-me fixament. Em va fer un petó al front sense esperar resposta. Després, encarcarat, va girar-se cap a la porta de l'habitació matrimonial. La mare el mirava entre solemne i plorosa, mentre ell, coixejant, carregava damunt seu totes les heroïcitats i misèries d'un dia que entraria als llibres d'història esbatanant totes les portes.

Però l'endemà, Lluís, vostè no s'ho podria creure. Fou com si es tractés d'una altra pel·lícula. El canvi va ser radical, i el que menys m'esperava era veure com aquell home s'aixecava rialler, fent broma, pessigant el cul de la mare i vantant-se, tot mirant-me de reüll, d'haver parit el fill més dròpol del Mediterrani. Es notava que tenia ganes d'estar amb nosaltres, que frisava per sortir al carrer amb els que estimava, passejar pel barri, trobar-se amb els amics, parlar del triomf dels obrers sobre l'exèrcit facciós i gaudir de la vida. Sortirem així, abraçats i somrients. Només de trepitjar el carrer, el pare va anunciar-nos que aniríem a prendre un refresc a ca la Dorita, i això sí que era tot un esdeveniment. Em sembla que fins a aquell dia no hi havíem entrat mai tots tres junts.

Quan hi arribàrem, el local era ple de gom a gom. Hi havia molts companys del pare amb les seves mullers, saludant-se efusivament, contents de ser vius. Alguns anaven cosits de nafres, d'altres gesticulaven exaltats i amb una llum als ulls que no sabies si esclataria amb una riallada o amb un plor. I entre tots ells, com una icona fora de lloc, en Ramon Ramanguer, amb els culs de got enteranyinats de tant plorar emocions, rodejat de tothom i de ningú, com li passava sovint. Quan en Ramanguer va veure el seu amic tan refet, se li abalançà als braços, va posar-li el cap damunt l'espatlla com per plorar millor, i es va quedar així fins que el pare, tan amistosament com pogué, el va apartar per mirar-lo fixament als ulls i dir-li:

—Ens n'hem sortit, Ramon. Gràcies a gent com tu, ens n'hem sortit.

Ja només li faltava això. El fet que el pare l'inclogués en la gesta li va envermellir cada una de les faccions. En Ramanguer acotava el cap i movent-lo feia com que sí. Era bonic de veure'ls junts i abraçats. Com una dicotomia anatòmica... o estètica. El meu pare, minvat, però amb el traç dels déus en la natura, i en Ramanguer, escarransit i fràgil, remembrant tot el que havia fet i patit per tal que aquell xicot anés pel recte camí de la utopia. Segur que, amagat darrere les seves ulleres, devia repassar com el jove de cabells rossos i rinxolats passava a tafanejar per la llibreria abans de cada singladura, i com ell li regalava llibres socials o de poesia perquè li fossin profitosos, igual que una enamorada li hauria donat un jersei o li hauria fet un petó en el darrer moment. També recordava com en Josep no només no els refusava ni s'avergonyia com feien altres, sinó que els prenia entusiasmat i se'ls guardava allà on batega el cor.

Jo estava embadalit davant de l'escena.

La Dora veia satisfeta com no paraven d'arribar més treballadors amb les dones mudades de fer girar i els vailets endiumenjats. Tothom era gent del port i del barri. Estava contenta, el seu cafè era una festa, i va decidir no cobrar als coneguts, o sigui a quasi ningú.

El pare semblava imantar els seus companys, i aviat el varen envoltar perquè expliqués fil per randa cada escomesa contra els facinerosos. Vaig sentir-lo estrenar una versió funcional i reduïda, on només hi havia bons i dolents, sense ni un rastre d'aquell buit que la nit passada li envaïa l'esguard. Jo l'escoltava entusiasmat, aquesta era la versió èpica que esperava. Enmig del relat i de la festa, l'atzar em va acostar a en Ramanguer, que continuava amb cara de verge dolorosa, movent els llavis. Jo imaginava que repetia el relat del pare però al ser tan a la vora seu vaig poder sentir com si recités una lletania: «Ens espera l'abisme, Josep... Ens espera l'abisme...». Vaig pensar ras i curt que el doll d'emocions l'havia trastocat.

En això que es va obrir la porta de La Dorita, amb una empenta contundent i plena d'autoritat. Tothom es va girar perquè el que entrava era en Joan, envoltat de companys. El vaig reconèixer de seguida com a cap dels que feia poques nits s'havien reunit a casa. La veritat és que, pel posat que els obrers li feien, semblava que més o menys tots el reconeixien com el capitost. Vestit de militant, la negror de la seva vestimenta realçava les faccions d'una cara una mica massa arrodonida. Va restar quiet, posant l'esguard sobre les cares de cadascun de nosaltres amb un somriure afable i un deix d'autoritat, i va començar a saludar calmosament cadascun dels presents. Quan el torn el va acostar a la mare, semblava com si el somriure se li eixamplés mentre li dedicava unes paraules a cau d'orella. No vaig endevinar si sobre el coratge del seu home o sobre els pastissets ensucrats amb què s'havia lluït durant la reunió de feia pocs dies. Després va xiuxiuejar alguna cosa al pare, que es posà seriós. Quan acabà de parlar-li el va abraçar i continuà saludant parsimoniosament la gent.

Jo el mirava observant el respecte que aixecava entre persones tan dures i colrades. De tant en tant, com si res, s'acostava a algú, perdent una mica el somriure, com havia fet amb el pare, i li deia discretament alguna cosa a l'orella. Vaig entendre que eren instruccions.

No devia haver passat encara un quart de la seva arribada que en Joan Garcia va marxar i, darrere seu, marxaren també tots els homes amb qui havia mantingut una conversa a banda. El meu pare un dels primers. Li podria dir que recordo aquell moment com la darrera vegada que vaig veure en Josep Massagué pare, o potser seria més correcte dir, com el pare que havia conegut fins a aquell dia.

Evidentment, en Ramon Ramanguer l'havia encertat. Ens esperava un abisme i, a poc a poc però sense pausa, va començar a engolir-nos a tots. Només que la baixada als inferns va ser molt lenta, al principi quasi inapreciable. Petites caigudes que pensaves que te n'aixecaries per recuperar el pendent perdut però que en realitat ja mai més no remuntaries. Petits detalls quasi imperceptibles que canviaven el rumb de les coses de cada dia i que no es redreçarien. Així, sempre baixant, sense aturador, fins que un dia veiérem que sí, que definitivament érem a baix de tot del precipici i sense cap drecera que ens permetés l'esperança d'un retorn.

De nit, a casa, molt tard, vaig sentir com el pare arribava i travessava el menjador de puntetes per no fer soroll i entrava a la cambra on segur que la mare l'esperava. Primer vaig sentir com amb unes veus dolcíssimes s'amanyagaven. Després, un silenci trencat pels espasmes del plaer, pel ritme d'un sexe voluptuós que esdevenia quasi desesperat. Va seguir un temps curt de silenci, un espai buit que a poc a poc ompliren les seves veus. Encara que no les podia entendre, les podia sentir. La del pare serena. La de la mare també, a l'inici, però de seguida vaig notar com li canviava i prenia un to adust, que aparentava incredulitat primer, desesperació després, fins que s'esquinçà en un plor que no intentava dissimular i que esgarrifava sentir.

Així fou com el pare li va anunciar que se n'anava al front de l'Aragó, a lluitar contra els feixistes, que, allà, havien vençut la República.

La Marí va entendre perfectament el que li feia avinent: la guerra, el dolor, la fam, l'horror, potser la mort, estaven entrant a casa. Un plor agònic li brollà del fons del ventre i els seus sanglots envaïren l'espai d'aquella pobra casa per tota la nit. Jo, arraulit al llit, ara quasi em fa vergonya recordar-ho, tancava els punys per alenar força al pare perquè no es rendís en aquell cruent combat de sentiments. Què vol que li digui. Jo el volia heroi, tornant victoriós. El sabia valent, determinat, àgil, forçut. Ningú podria amb ell, n'estava segur.

Déus, és cert que només tenia quinze anys, però li he de confessar que encara avui no m'ho he perdonat.





TRETZENA GRAVACIÓ





li estalvio els detalls i preparatius. A casa tot era un desgavell. La mare era qui ho passava pitjor, a estones semblava que havia perdut el senderi. Malgirbada, els ulls enfosquits, els llavis en un rictus de màscara grega.

El pare tampoc estava bé, però no hi estava amb ell mateix. Es creia amb el deure de partir, era l'únic gest coherent amb la seva manera de ser i pensar. Però el seu amor inalterable per la Marí el feia sentir-se un traïdor envers aquella dona que ho havia deixat tot per ell, de la qual estava enamorat i a qui volia amb la mateixa passió que quan la va trobar a Le Paradis de Sète. Tot i que ell creia cegament en la victòria sobre el feixisme i que esclafar-lo seria cosa de poc temps, sabia que la deixava desvalguda, a mercè d'un futur incert en què ell no podria vetllar per la seva seguretat. També sabia que jo no l'abandonaria, estic segur que ho sabia. Em coneixia prou bé, i mentre al port hi hagués un lloc per feinejar i arreplegar cèntims per al pa de casa, ell sabia que jo hi seria. I si calia defensar-la del que fos, també. Però mentre ell devia pensar tot això, en el bàndol dels que ens quedàvem, la mare i jo també sabíem que en Josep Massagué mai no hauria pogut obrir el calaix de la seva consciència si no hagués trobat l'ànim per prendre una arma i anar al front a batre's amb qui fos per defensar la llibertat i la seva revolució. No s'hauria perdonat fallar als seus, la gent amb qui havia compartit tants riscos i somnis. No li seria possible mirar-los de cara si a l'hora de reptar la mort no poguessin comptar amb ell.

Així doncs, les cartes de la partida estaven donades. I ben marcades. Per això plorava la Marí, i plorava sense consol perquè ho sabia perfectament.

Em voldria aturar per fer un parèntesi, senyor director, Lluís, i dir-li que, des que vam començar aquestes trobades, tinc el sentiment que hi ha fets que més tard esdevindrien fites, a voltes memorables, dels llibres d'història, que jo hi passo per damunt sense ordre ni concert. Ho lamento. I al mateix temps li he de confessar que, si bé aquells esdeveniments em marcaren al foc per sempre més, a hores d'ara m'importen ben poc. Fa dies, quan vostè se'n va, dono voltes al que li he explicat, i no sap com m'atabala veure que els fets que vaig viure i la seva transcendència acaben convertint-se en un entramat de barrots. Sí. Com si cada esdeveniment històric forgés un barrot. I redéu, n'hi varen haver tants que, al final, el meu relat queda empresonat entre els imponents giravolts d'aquells anys. Vull dir, i perdoni'm, que explicar-li l'embolcall m'obliga a arraconar contínuament el més essencial, allò que més m'importa i, en tot cas, el subjecte de cada paraula que li hagi dit fins ara. I tan senzill com és: el meu amor per en David.

Sap? Els vells no sabem, i potser no volem, explicar les coses en línia recta. Necessitem fer giragonses, sovint enlluernats per records o aprenentatges que ens fan pampallugues des d'algun racó de la memòria. Al final, la marrada que fem és tan prodigiosa que acabem extraviant el fil del que volíem explicar. Si som benèvols, podríem imaginar que acabem perduts entre les heures de tanta vivència acumulada. El més curiós és que quan això ens passa, ho notem. Almenys jo en sóc del tot conscient. Però amb franquesa, és tan divertit obrir els calaixos on es desen les vivències d'aquest tortuós cervell, veure com s'han adornat amb el pòsit dels anys i com s'han fet irrepetibles, que ja no sé renunciar-hi. Una mica infantilment, juguem a perdre'ns pel seu laberint, creient presumptuosos que traspassem petits tresors, testimonis d'un món que no tornarà a ser. Ah! I que ja no interessa a ningú. O escolti, potser només són els ribonucleics que es van deteriorant i que ja tan sols saben conduir els nostres pensaments en cercles que mai no van enlloc.

Veu? Ja m'he tornat a empatollar. Però reprenc el fil. Ara, jo li voldria parlar del meu amor immens per en David, però li hauré d'explicar com el pare es preparava per marxar amb la columna Durruti, que, juntament amb la columna Ortiz, partia el 24 de juliol cap al front d'Aragó per enfrontar-se a les tropes faccioses. Doncs som-hi.

Des que va anunciar l'anada al front a la Marí, no l'havíem vist més. Va tornar la nit abans de partir per comandar una secció de la Columna, i tots sabíem que seria per poca estona. Se'l veia atribolat però amb ganes de veure'ns. Volia prendre unes botes noves i robustes que tenia guardades i poder-nos dir adéu pausadament. Recordo que va agafar les sabates com excusant-se davant meu, dient que no sabia si li donarien unes botes militars que hi havia a l'edifici d'intendència de l'exèrcit. Va fer bé de prendre-les, perquè finalment alguns van marxar amb espardenyes cap al front i ja es pot imaginar... Fins i tot en un país com el nostre, on tot s'aguanta amb vetes i fils, era impensable un exèrcit que pogués avançar amb espardenyes.

La mare, més pràctica i domèstica, li donà una manta per dormir al ras, una carmanyola plena i una mica de roba. Només una mica, perquè ell no en va voler més, ja que era sabut que «tot allò ho acabarien en quatre dies».

L'adéu amb la Marí, ni l'hi explico. Ell l'animava dient-li que tornaria abans que es refredés el llit i no sé quantes bajanades més, per tranquil·litzar-la. Al principi, la mare només feia que morros però, veient-lo insistir tant per deixar-la una mica animosa, va anar cedint, no fos que al final el seu home partís amb el cor encongit. Així que tot acabà amb somriures i bons desigs. Jo ja sabia que quan el pare tanqués la porta allò seria una vall de llàgrimes occitanes, que són unes llàgrimes que vénen de molt lluny.

Ell va voler que l'acompanyés fins al carrer i vaig seguir-lo sabent el que hauria d'escoltar. «Jura'm que tindràs cura de la mare en tot moment, que t'escarrassaràs treballant per portar-li el pa, no vagis gaire a ciutat que t'hi podria passar de tot». Segurament em veia com si encara fos un xiquet. Ah! I encara per acabar: «No deixis lo d'en Ramanguer, estudia i fes-li cas, llegeix el que et digui i no el facis emprenyar». Petó i apa. Aquesta vegada ni t'estimo ni res, que anava per feina.

Mentre a casa es vivia aquest terrabastall, la ciutat organitzava una festa de comiat per als milicians de les dues columnes. Corria la brama que una gentada aniria a acomiadar-los. Hi seria tothom, amb les autoritats i en Companys al capdavant. Bé. Quasi tothom, perquè els pobres de dretes esperaven amagats i atemorits darrere les finestres alguna oportunitat per fugir, perquè miri, la gent significada de dretes va rebre de valent. Alguns amb raó, però altres sense. També varen rebre els capellans. Segur que entre ells hi devia haver bona gent, no ho dubto. Però què vol, la rebel·lió militar havia estat a punt de guanyar deixant molta sang al carrer i la gent identificava l'església amb els colpistes. En veritat, les fotos i sermons dels bisbes significant-se a favor del règim feixista i fent entusiastes la salutació amb el braç enlaire foren majoritàries i sovint fanàtiques, amb molt poques i honroses excepcions. Es feren molts disbarats, sap? I els del meu bàndol també. Segurament em podria entretenir a explicar-li la gènesi i les circumstàncies que provocaren les moltes animalades dels meus. Fins i tot si les comparés amb les animalades dels altres potser podríem discutir qui ho va fer pitjor. Però de totes les barrabassades que es varen cometre en aquells temps, cadascú amb les seves raons, avui ja no en vull justificar cap.

Doncs bé, al comiat de la columna hi aniria tothom menys la mare, que va dir que no volia apuntar-se a fer el número, ni tampoc la Remei, que va amenaçar en Silvestre que, si preferia els encants d'en Durruti, que li anés mirant el cul i s'oblidés d'ella. Tot fou debades. A en David, a la Joana i a mi, aquests drames no ens pertocaven, eren coses dels grans que sempre ho entravessaven tot, així que vàrem córrer cap la cruïlla de Passeig de Gràcia amb Provença, on amb prou feines poguérem arribar de tanta gentada que ocupava carrers, voreres, terrats, fanals, arbres, monuments. Barcelona encara estava commocionada pels estralls del cop militar i els senyals n'eren ben visibles perquè a penes havien passat quatre dies. Restes de barricades, carrers amb les llambordes aixecades, cases fumades o foradades pels trets, amb prou feines havien retirat els animals morts, o sigui, tot era allà perquè tres adolescents en fessin un gran esdeveniment.

La República s'havia quedat sense exèrcit. La malfiança que dins de l'estament militar professional hi niaven molts colpistes disposats a secundar la rebel·lió en un futur proper va incentivar el govern de la República a dissoldre'l. Sempre s'ha dit que va ser un greu error, i a mi sempre m'ha indignat sentir-ho dir. En tot cas, i posats en aquella tessitura tràgica, la força del missatge que es donava al món i a nosaltres mateixos era enorme: parlava d'una societat civil amb prou coratge per organitzar-se i anar al front amb unes armes insuficients, sovint arravatades als vençuts per defensar la democràcia i les llibertats. Val a dir que, en una Europa on en Benito i l'Adolf ja feia temps que proclamaven els seus histriònics projectes d'un ordre nou, la determinació dels republicans fou, com a mínim, impactant. I segurament per això va calar en la consciència del món sencer.

Li ben asseguro que impressionava veure com milers de voluntaris sense cap experiència militar intentaven i inventaven una altra manera d'anar a la guerra, mobilitzant i muntant en quatre dies una mena de col·lectiu armat disposat a marxar cap al front de manera immediata. Si li he de ser sincer, sempre que he llegit ressenyes d'aquella jornada m'ha semblat que es feia amb un menyspreu evident cap als que en tenim memòria. I cap als que es jugaven la vida també. Com si fossin quatre atabalats que caòticament s'havien arreplegat al voltant d'en Durruti. Doncs miri, tot i saber que allò era el preludi festiu d'una agonia sagnant, li ben asseguro que encara avui no deixa d'admirar-me la capacitat d'unes organitzacions populars que van tenir prou inventiva i coratge per disposar aquella resposta armada tan sols tres o quatre dies després del cop d'estat del 19 de juliol. Si hi afegeix que aquella primera experiència estava majorment protagonitzada per anarquistes impenitents i gent voluntària de tota mena, que per primera vegada agafaven una arma per defensar la República, es pot dir que com a mínim era èpic i, si vol, creatiu.

Mentrestant, la gentada cantava, cridava consignes o aplaudia els personatges més coneguts. Hi havia el president, consellers, també hi havia esportistes famosos, actors, artistes que anaven amb les robes millors i més sinuoses. Algunes de les nostres preferides del Paral·lel ocupaven llocs preferents. Recordo com la favorita d'en David, la Bertrand, irradiava bellesa i alegria. Vaig buscar excitat la Ninfa de Oro però no la vaig veure enlloc. No m'hi vaig capficar.

Per nosaltres era un doll de sorpreses, emocions i novetats, observar aquells vehicles militars de formes estrafetes que s'havien guanyat feia pocs dies als rebels. O el reguitzell de camions reciclats, cotxes confiscats, autocars adaptats, i tot el que tingués rodes per poder dur els milicians a l'Aragó i muntar una logística que funcionés. A una altra banda, la gent mirava orgullosa un petit estol d'ambulàncies amb personal mèdic voluntari i un cos d'infermeres que feia patxoca i que somreien quan la gent les aplaudia. Es deia, com si fos miraculós, que fins i tot hi havia autobusos reconvertits en quiròfans de campanya i primers auxilis. També alguns camions cisterna amb aigua de boca perquè la tropa pogués beure sense perill d'emmalaltir. Jo què sé, un fotimer de coses estranyes que la Joana, en David i jo descobríem fascinats, àvids de gestes.

El doll d'emocions era espaterrant. Els esgarips de la quitxalla perforaven qualsevol timpà sensible. Les dones ploraven a pit obert, tant se valia si sabien per què. Alguns homes enardits per la histèria del coratge demanaven amb ulls desmesurats on podien allistar-se immediatament. Els enamorats, amb les seves abraçades llarguíssimes i petons de cine amb respiració assistida, es desinhibien de les mirades. Tot era bo de veure. I pel mig d'aquell terrabastall, un cotxe de correus claxona-va per fer-se notar i que la gent sabés que aniria diàriament al front a dur les cartes per als estimats amb el paquet de tabac inclòs, només faltaria. I darrere, seguint-lo a pocs metres, un autobús reconvertit en biblioteca ambulant perquè els ciutadans en lluita poguessin llegir al front. S'ho imagina? Però cap enginy va causar tanta admiració com un cotxe-remolc que, fos veritat o mentida, anunciava que era el Cinematògraf del Front. Així, entre els noticiaris inflamats de republicanisme patriòtic, els milicians podrien veure la cinta que s'acabava d'estrenar als Estats Units, amb la Jeanette MacDonald gesticulant i refilant una cançó als bigotis del seu amat, mentre al fons de la pantalla una ciutat llunyana trontollava pels efectes d'uns terratrèmols molt diferents dels nostres.

I quan semblava que la pulsió no podia augmentar ni un decibel emotiu sense rebentar, es va aixecar espontàniament una aclamació que s'imposà a totes les altres remors: arribava en Durruti. Altiu, adust, senzill, va aparèixer amb aquella cara malgirbada i angulosa que feia mitja por però que donava confiança a la gent i no em pregunti per què. Va ser aclamat com un semidéu, mentre ell responia amb la indiferència decidida dels herois. I per fi, no massa lluny d'ell, el meu pare, dempeus, manant un camió ple de milicians. Alt i amb la cabellera rossa, se'l distingia de tothom. Desprenia una aura radiant, una imatge que em privilegiava com a fill. Què vol, em queia la bava.

Valga'm déu, allò no arrencava mai. Ara dirien que hi hauria problemes de logística. Però, com volia vostè posar en marxa pseudomilitar aquella munió d'àcrates de cor i maneres? Alguns deien que eren quatre mil, d'altres que més de set mil, tots ells manats per responsables de la CNT, però que sovint tenien al costat un oficial fidel a la República, per orientar-los. L'oficial sabia que el cap sindicalista no tenia experiència en el comandament militar però també sabia que ni un sol milicia s'hauria posat darrere seu per obeir-lo.



Nosaltres ens vam situar per veure ben de prop el pare i en Silvestre, que era el seu segon, drets dalt del camió. En Silvestre, més xaparro, però amb un coll ample que no desdeia del seu pit i una mirada d'aquelles de que-tremoli-l'enemic. La Joana i jo ens farcírem d'orgull quan els vam veure dedicant-nos somriures a dojo. Aixecaven el braç per saludar-nos però mirant de no perdre la pàtina transcendent que el moment requeria. Però va durar ben poc. Passaven contínuament coordinadors improvisats que anaven donant instruccions als comandaments a força de crits i gesticulacions, i això desvià la seva atenció. Quan al cap d'una estona ens van tornar a buscar amb la mirada, quedàrem sorpresos perquè ara ja no sols aixecaven els braços, sinó que tiraven petons i els seus ulls semblaven encesos. De seguida vam entendre que tants escarafalls no eren per a nosaltres. La seva atenció s'esbiaixava una mica a la dreta, i fou seguint el seu esguard que descobrirem la Marí i la Remei, endiumenjades i empolainades com uns cromos i amb uns somriures jovenívols, mirant-los en ple desfici i enviant petons a dotzenes amb missatges subliminals molt explícits. Li deu sonar ridícul, però em va emocionar veure'ls mirant-se d'aquella manera, després dels últims temporals que s'havien engegat a casa. No sé quina associació d'idees devia fer, però vaig sentir el desig d'agafar la mà de la Joana i posar el braç damunt l'esquena d'en David.

Tot d'una la corrua de gent i màquines es posà en marxa. L'explosió de crits, voleiar de braços, roncar eixordador dels motors, comandaments bruelant ordres, tot plegat va generar un vendaval emotiu. Jo no volia que em passés res per alt. El meu cap semblava un molinet anant del pare fins als vehicles armats, els milicians saludant les famílies i passant altius per davant dels que ens quedàvem. Aquelles cares, aquells ulls... Quantes coses es dibuixaven a la mirada dels que marxaven, Lluís. En canvi, en aquells moments, no sabíem veure quantes se'n desdibuixaven a la dels que es quedaven.

De reüll, jo espiava la mare i la Remei, les seves reaccions, però elles només es mostraven rient i saludant enardides. Lentament, la corrua desfilà davant nostre fins que en Silvestre i el pare es van perdre. Ja m'ho podia pensar. Quan de nou vaig mirar-les, la Marí i la Remei estaven abraçades, plorant sense consol. En fi, malgrat que veient-les alguna cosa s'esmicolava dins meu, res em feia pressentir que no tornaria a abraçar el pare fins passats dos anys i en unes circumstàncies sòrdides que, si m'ho permet, prefereixo deixar per a més tard.

Però què vol, acabàvem de fer setze anys, érem joves, la festa continuava, els carrers eren plens a vessar de noies i nois de la nostra edat, i això no era un sopar de cada dia. Tots tres ens vam deixar portar per aquella gentada, xerrant, cridant, cantant pel carrer, sentint-nos protagonistes de no sé ben bé què que canviaria el món.

I van passar les hores abans que enfiléssim el retorn a casa. En David ens deixà a la Joana i a mi a peu d'escala. Jo me'l mirava embadalit mentre ens dèiem adéu. Posseïa una serenor en el gest, en la veu, en l'esguard que em feia sentir permanentment fascinat. I jo ja tenia ben clar que la meva sang xarbotava per una cosa que anava enllà de la paraula amistat.

Parlant d'això, i no s'enfadi, m'hauria de permetre fer encara un altre revolt perquè, quan hi penso, m'adono de la immensa sort que vaig tenir el dia que un professor de l'Escola del Mar, damunt de la Nausica, ens va parlar de Ramon Llull. Era un dia bonic de primavera, amb mar calma i bonança de vent. El professor Carbonell s'amarinava vestit com un dandi encara que fes calor; dret i solemne, ens contava els molts viatges que el mestre Llull havia fet per la mar. Llavors ens va parlar del Llibre d'Amic i Amat i ens en va llegir uns fragments. Només de sentir-li dir el títol del llibre, les dues paraules se'm van fondre en una sola expressió meravellosa: l'Amic Amat. Fou com si la llum entrés sobtadament enmig del desordre del meu cor. Aquella expressió definia inesperadament tot el garbuix de sentiments i coses inexplicades que jo sentia pel meu company. L'Amic Amat. O potser encara millor, l'Amat Amic.

Passat el temps i remembrant escenes, sempre he imaginat que els professors ens ho llegien intuint que potser entendríem poca cosa, però creient tenaçment que ens deixaven una llavor que potser amb el temps brotaria dins nostre. I va brotar, i tant! A mi, aquells poemes de sentit religiós em donaren les paraules precises per definir el meu amor, la meva completa amistat i, potser encara millor que tot això, em van ajudar a comprendre el que sentia. Conjuminar amor i amistat, heus aquí el que em passava. Poder mirar els ulls d'en David i dir-li secretament: tu ets el meu Amic Amat. Quina sort que algú em deixés escrites en algun lloc les paraules que em definien els sentiments. Segurament no vaig entendre gran cosa dels poemes que ens va llegir el professor Carbonell, ni el sentit que tenien en l'obra del savi mallorquí, però em permeteren d'entendre'm molt millor a mi mateix. Deu ser el misteriós do dels grans poetes.

Bé, m'enfilo altre cop. Havíem quedat que tots tres tornàvem a casa. En David ens va deixar sense saber que la seva mare, la Mercè, era a dalt amb la meva. Tampoc la Joana sabia que la Remei també hi era, només se'n va adonar quan va trobar-se la porta de casa seva barrada. Juntes totes tres, la Remei i la mare encara no s'havien tret els vestits de mudar amb què havien dit adéu als seus homes. Però només d'entrar ja copsaves que hi havia molta tenebra repartida pel menjador. Mentre jo mussitava un bona nit, la Mercè acabava una frase que més o menys deia: «i compteu amb mi per a qualsevol necessitat, que entre nosaltres no ha de faltar mai del que Paltra tingui, ni ara ni pel que hagi de venir». I en veure'm, ho acabà aquí, entre altres coses perquè la mirada de la mare presagiava tronada:

—Com és que arribes tan tard?

—És que hi havia molta festa...

—I tu, què havies de celebrar?

Mentre abaixo el cap truquen a la porta, la Joana. Redéu! Ara la Remei prenia el relleu i entrava a sac.

—No, si és que aquest parell de capsigranys no s'adonen de res —la Remei ja no tenia aturador—. Tant se'ls en fot si potser demà els seus pares moren esventrats mentre puguin riure i tocar-se allà on els pica.

La Mercè es va aixecar, segurament per alleugerir la situació, i va anunciar que se'n tornava cap a casa tot repartint petons i induint la Remei a fer el mateix, només que aquesta a penes digué bona nit. En tancar-se la porta al seu darrere, la mare i jo sentírem que afrontàvem la nostra primera nit sabent que el pare no era a prop. Sense dir-nos res pactàrem prescindir del mal humor i fer-nos companyia. Jo vaig intentar ser amatent, em va semblar natural fer-li un petó abans de seure a taula quan en realitat no ho havia fet mai. Ella tampoc em féu sentir la seva amargura. Va posar-me el plat a taula i va fer com sempre, quedar-se al meu costat tenint cura que m'ho acabés tot. Mentre em retirava el plat i em duia un tros de poma li vaig dir:

—Demà passaré per la feina, aviam si comencem de nou.

—Si no ho fan ens mataran de gana.

—Es que diuen que no hi ha amos, que han fugit.

Era veritat, havien desaparegut, els amos. I moltes altres coses. Per poc que miressis enllà de tu mateix, els signes que començaven uns altres temps trucaven a la porta. Millor dit, ja havien entrat. I el tarannà de les nostres petites vides canviava a un ritme frenètic.

La Joana va quedar amarrada a casa, amb la Remei que no la deixava sortir ni per fer un esternut. Treballaven juntes al taller de confecció, i en tornaven sempre juntes per tancar-se a casa juntes. Quan a l'hora de sempre vaig trucar a la porta per dir-li a la Joana si venia a la Sarita, la Remei s'interposà per deixar ben clar que mentre no tornés en Silvestre tot allò que la seva nena sortia quan volia s'havia acabat. Quan de tornada a casa ho vaig comentar a la mare, em va pregar que no insistís si no volia que les dues famílies renyíssim, que deixés passar la ventada i una mica de temps.

En David havia acabat el curs amb molt bones notes i els seus mestres bocabadats. Malgrat que havia perdut quasi tota la visió de l'ull esquerre, va aconseguir uns resultats magnífics. Tot feia pensar que podria continuar estudiant becat, sempre que el curs de la guerra ho permetés.

Mentrestant, jo treballava quan podia, però no era gens senzill. El port s'havia col·lectivitzat, com quasi tot, i els obrers que hi treballàvem estàvem en una assemblea permanent. Això em preocupava perquè ja se sap que les assemblees paguen molt malament. Hi havia poca feina, arribaven menys vaixells, es deia qtie els armadors i governs estrangers encara no consideraven el port de Barcelona prou segur. En tot cas li ben asseguro que, quan n'arribava un, de vaixell, jo era allà.

Al lloc del port on sí que hi havia activitat, i potser massa, era a l'Uruguay, un vaixell de passatgers de pantoc negre i castell blanc. Originàriament li havien fotut el nom d'alguna de les infantes bubòniques, i la República el rebatejà i reconvertí en una presó flotant per a la gent de dretes més significada i compromesa amb el cop d'estat. El daltabaix va servir per excusar massa animalades i allà se'n feren moltes. Li explico tot això perquè entengui millor el decorat que ens envoltava quan en David i jo entràvem o sortíem del barri, i li puc testimoniar que aquell vaixell només era un perfil més d'entre tots els desmanees humans que ens encerclaven.

Amb setze anys ja coneixíem la ciutat com el palmell de la mà. Ens agradava passejar i veure el nou ambient. A primera vista ja es copsava que havia canviat de fisonomia. Més enllà de les desfetes en els edificis, es feia palès que sobraven o mancaven elements que havien definit el perfil de la Barcelona d'abans de l'aixecament colpista. En David potser hi veia com un borni però la seva mirada copsava moltes coses que a mi se m'escapaven. Com quan em va dir, calmós com sempre:

—T'hi has fixat, que no hi ha rics?

Redéu! Era ben cert, ni amos ni rics. Miraves els vianants i ningú semblava ric. Ningú parlava com els rics. Ningú vestia com els rics. No hi havia ni cotxes ni carruatges de rics. Ningú entrava a les tendes dels rics. I també havien canviat els aparadors per no semblar tan rics. Sí. No hi havia rics, desapareguts, morts, amagats... O potser els rics s'havien vestit d'obrers, amb les típiques samarretes, camises de coll rodó, pantalons amples i mal tallats. La ciutat sencera vestia així. Al fet que no es veiessin gaires burgesos, s'hi afegia una altra sensació inesperada: tot era de tothom. Potser volia dir que res no era de ningú, però en aquells primers dies, la gent senzilla s'ho creia i era feliç només de pensar-ho.

Ja li he dit abans que la majoria de coses s'havien col·lectivitzat, des de la sanitat fins a les fleques, passant pels transports i els cabarets. Sembla impossible, oi? En fi, tot allò que vostè sigui capaç d'imaginar, tot, estava col·lectivitzat. Potser pensarà que devia ser caòtic. No l'hi negaré pas, però sorprengui's, moltes coses van funcionar, i prou bé. Ningú no sabia ni quan ni com cobraria la feina, i encara menys qui la pagaria, però li puc assegurar que la gent feia les coses amb ganes de demostrar que la vida continuava. Fins i tot n'exagerava les mostres.

Hi va haver un altre canvi important i que es féu molt visible: la Guerra Civil abocà a la ciutat una multitud ingent de refugiats. L'arribada de gent forastera, atabalada i carregada de pors i farcells i maletes, fou immediata des de l'inici de la guerra i canvià la fisonomia quotidiana de la ciutat. La majoria d'aquelles famílies no havien estat mai a Barcelona, i les primeres, que majorment venien de les zones pobres i rurals aragoneses, mostraven en el seu posat que havien fugit precipitadament i que no tenien on anar ni diners amb què pagar. Desorientats, suats, sangglaçats, seien a les cantonades, ajuntant-se, configurant piles de persones i pertinences, amuntegant-se com per protegir-se millor, o almenys arrecerar-se.

Per a en David i per a mi, l'estació de França formava part del nostre paisatge de cada dia, i els vèiem arribar a centenars, milers, colles senceres de famílies que fugien dels llocs on els militars rebels havien guanyat. Les dues grans boques de l'estació els amollaven a glopades, a mesura que els trens acabaven trajecte. Els nouvinguts miraven bocabadats les columnes, les escultures, els miralls i aquelles dimensions del sostre, que tant els sorprenia.

Nosaltres sentíem com els seus accents d'arreu de la República es mesclaven pels carrers.

—Em sembla que hi ha un cos de voluntaris...

—De què parles? —vaig dir sense saber per on anava el meu amic.

—Que tinc entès que hi ha un cos de voluntaris que s'encarrega d'esperar els refugiats, recollir-los i menar-los fins a una de les cases d'acollida que la Generalitat i les organitzacions han preparat.

El missatge era clar i, com sempre, vaig posar-me al davant. Era un clàssic del nostre funcionament, ell tenia la iniciativa i jo l'executava a cegues. Així doncs, ens havíem d'enrolar en el cos de voluntaris per ajudar aquella gent. Dit i fet. Com que en aquells dies ni jo tenia gaire feina ni en David tenia curs, vam acostar-nos a una oficina de la Generalitat que es deia Comitè d'Ajut als Refugiats perquè ens donessin instruccions. I ja ens pot imaginar, llnstrosos, satisfets i amb un braçalet que ens donava no sé quina autoritat, anant cap a les andanes de l'estació a recollir els nou arribats.

Allà, palplantats, esperàvem que el tren i l'atzar decidissin la porta que s'aturaria davant nostre, de la qual baixarien els fugitius amb aquella mirada tan desemparada als ulls. Famílies senceres, però sobretot dones, criatures i vells. No calia preguntar si eren refugiats, l'espant els marcava les faccions. Descendien tímids, caminaven amb passos imprecisos, fent tortes mentre miraven aquelles estructures metàl·liques que cobrien les vies i que els voleiaven pel damunt, com estranys monstres mecànics. Nosaltres ens presentàvem procurant que entenguessin que érem allà per ajudar-los i dur-los als espais que la ciutat havia preparat per acollir-los. No era gens fàcil, semblava que no s'ho podien creure. Jo imagino que durant la fugida precipitada devien haver previst el pitjor, dormir al carrer, buscar feina a canvi d'un rosegó, demanar caritat, i heus aquí que dos jovencells ben plantats i amb un somriure encisador, no ho dubti, els donaven la benvinguda disposats a resoldre alguns dels seus problemes més immediats. Això feia que sovint ens abracessin mig plorosos i agraïts. Nosaltres, desconcertats, corresponíem com podíem, ennuegats per unes emocions que ens eren desconegudes. Li puc testimoniar que, entre els barcelonins, va néixer un moviment de solidaritat espontani i, ateses les circumstàncies, penso que generós i civilitzat. Tanta gent s'hi va implicar, que va acabar per convertir en realitat un eslògan que fou molt popular: «Cap refugiat sense sostre».

No oblidaré mai els primers que vàrem arreplegar. Arribaren a les deu del matí d'un diumenge, venien cansats de viatjar durant tot un dia i mig. La màquina de tren, com en una pellícula del Keaton, llançà l'últim esbufec de fums i sutge damunt de nosaltres, que esperàvem estoics a l'andana amb un somriure de benvinguda preparat. Quan es va obrir la porta davant nostre vam veure les cares de cinc aragonesos que dubtaven a baixar aquells graons altíssims mentre miraven arreu amb ulls astorats. Envoltant-los i en desordre, hi havia un fotimer de paquets, maletes i farcells. Nosaltres, atabalats i apressats per ajudar-los, engrandíem encara més la seva confusió. No entenien que érem allà per assistir-los i es malfiaven de passar-nos les pertinences, que nosaltres assenyalàvem amb gestos confiats. Finalment baixà una dona, sens dubte la que manava: Maria, ens va dir que es deia, d'uns trenta anys, morena, alta, ben plantada. Darrere seu i engavanyant-se amb els maleïts paquets anaren caient a l'andana tres criatures. Una nena d'uns deu anys i dos germans més petits. I quan crèiem que la baixada de maletes revellides i farcells s'havia estroncat, aparegué un home eixut que vorejava els seixanta, el pare de la Maria.

En David i jo ens presentàrem tan bé com vam saber i, a força de simpatia, vam obtenir que en aquells ulls s'obrís l'escletxa d'algun somriure. Vam recitar de memòria allò que els agents del Comitè d'Ajut ens havien aconsellat i, quan finalment els vam tenir calmats i disposats, exhibírem músculs i energia, carregant amb les dues maletes de cartró i una de fusta, mentre ells es repartien els farcells i paquets, que eren molts. Els nostres refugiats caminaven corpresos i empetitits pel grapat de temors que duien al cor i per l'esclat sobtat de tantes novetats. Si entre la magnificència estructural d'aquella estació s'haguessin fixat en la part baixa d'algun dels immensos miralls i s'hi haguessin vist reflectits com jo els estava veient, segur que haurien arrencat a plorar.

A empentes i rodolons, sortirem al carrer assolellat amb tota la resta de passatgers que contínuament vessaven dels trens. Hi havia una gran confusió. La gentada suava sota un sol ferotge d'estiu que encara feia més xardorosos els sorolls, crits, plors, sotracs dels carros, xiscles, ferramenta malmesa d'automòbils i autobusos, que com capses de mistos es veien collapsats per la gent que pujava a força d'empentes. Tot plegat com en una d'aquelles pel·lícules de ric pressupost per explicar misèries. I, enmig de tot això, en David i jo miràvem de protegir el nostre petit ramat, no fos que se'ns extraviés cap criatura. Enfilàrem el passeig, l'un davant i l'altre darrere perquè no se'ns desaplegués ningú, però era difícil. Espantats i sense experiència, vèiem com la gent penetrava el grup i el trencava perillosament. Fins que la mare, que valia un niu, va aturar-se per desfer un dels cordills de la maleta més gran i va enfilar les criatures pels cints. La situació va millorar bastant.

Els nostres refugiats caminaven a poc a poc, expectants, davant d'uns edificis d'un luxe que no havien vist mai abans, i per cert, ara plens de banderes i pancartes. Badaven mig astorats quan tot d'una passava un cotxe dels confiscats, amb aquells fars rodons i brillants, tot ell repintat de sigles en blanc per fer-lo més cridaner i tocant el clàxon per fer-se notar. I així, amb els ulls com cireres per cada cosa que descobrien, vam aconseguir arribar a l'edifici assenyalat, molt a prop de les Rambles, on els vam deixar en mans dels gestors d'aquella operació d'acollida. Li he de confessar que els signes d'afecció i gratitud d'aquells aragonesos ens van remoure fibres molt amagades.

En David i jo estàvem exultants i motivats. No hi havia cansament que ens pogués impedir anar a l'estació i recollir tants refugiats com trobàvem. Vivíem en un cercle emotiu que es retroalimentava, perquè primer ens sentíem útils i orgullosos de carregar com burros, i després ens omplíem d'energia amb les emocions que ens procuraven els seus agraïments.

Però no tot eren flors i violes, no. De tant en tant, alguna situació inesperada ens feia estranys senyals d'alarma sobre les meravelles d'aquella nova època que vivíem. El primer avís seriós va arribar un dia cap al tard: havíem de fer el nostre darrer servei, per dir-ho d'alguna manera, abans d'enfilar cap a casa. Del vagó va baixar una família a qui ens vam presentar com sempre. Per trencar el gel, els vam demanar els noms i el del poble d'on fugien. Ho fèiem sempre així, per mirar d'encetar la conversa i, segons vam entendre, venien d'un poble petit, a prop de Casp. De seguida vam notar que contestaven desconfiats, amb monosíl·labs esquerps. Es veia gent de pagès, de pell dura i vida inclement. La gana havia fet de les seves faccions un joc d'angles pronunciats. Però quan en David els va preguntar si fugien del feixisme ningú va voler contestar. Aquell silenci inesperat va durar fins que un avi, que devia anar pels setanta, i en aquell temps eren molts anys, va començar a dir dubtós:

—Yo soy republicano, muchacho... y... huyo de los míos, de los republicanos... que llegaron diciendo que venían a librarnos de los fascistas. Bueno, republicanos es un decir, una pandilla de locos anarquistas que han tomado la zona de Caspe, dicen que en nuestro nombre. Pero al que no piensa como ellos, sencillamente lo matan. Huimos de ellos y hemos venido aquí porque no podemos ir a la zona fascista, allí también nos matarían.

Vaig pensar que hi devia haver algun malentès. Que no podia ser que fugissin dels nostres. A més a més, aquell vell segurament malparlava de les dues columnes que havien sortit de Barcelona el dia 24 de juliol, amb el pare. No tan sols no ho entenia, m'era impossible admetre que gent com el meu pare o en Silvestre matessin la pobra gent dels camps. No vaig preguntar més. Vàrem fer la feina com sempre i prou. Però els ulls d'aquell vell, amagats entre les lleganyes del plor i la pobresa, em van quedar gravats a la memòria i, molts anys després, vaig voler tafanejar sobre el que havia passat a l'Aragó amb les nostres dues columnes llibertàries, just a l'inici de la guerra. Fou aleshores que vaig aprendre com alguns malànimes de la columna que s'havia quedat a Casp havien terroritzat i matat molta pobra gent d'aquelles comarques en nom de presses revolucionàries mal digerides. L'únic consol, i no em miri malament, era que el meu pare no havia pogut ser. La seva columna, la d'en Durruti, havia anat a Saragossa i després cap a Madrid.

Aquells ulls foren per a nosaltres un primer anunci dels molts disbarats que es van cometre durant la Guerra Civil. Injustícies, assassinats, tot un reguitzell d'inhumanitats que es van desfermar i van fer surar a la superfície la part més abjecta de l'ésser humà. Va passar el pitjor que es pugui imaginar. I més, perquè farà curt. Follies col·lectives i baixeses individuals d'una crueltat esfereïdora. Es va matar en nom de la revolució, de la religió, dels nous ordres feixistes de dretes, dels inesperats totalitarismes d'esquerres, es va matar en nom de tot. I de res. Escolti'm, un escarni a tots els valors humans. I enmig de tanta infàmia, les passions desaforades que una guerra civil provoca, triturant el poc sentit comú que ens pogués quedar. Sí. Se'n van fer per tots cantons. Tant pel cantó dels meus com pel dels altres. I tant! No cregui que no en guardo memòria, ni que no me n'avergonyeixi.

Però sap? No n'hi vull parlar gaire, de tot això. D'una banda, i encara que a vegades no ho sembli, vostè és aquí per sentir una història d'amor, no? I per l'altra, li seré ben clar: mai, encara avui, mai no he sentit la veu dels feixistes que varen governar Espanya durant quaranta anys gràcies a la sang d'aquella guerra demanant perdó per les seves responsabilitats en tantes massacres. Mai. Ni tampoc he sentit cap acte de contrició als catòlics, ni cap revisió crítica als comunistes, ni als republicans d'un signe o de l'altre, que foren protagonistes, sovint molt destacats, de malvestats increïbles. No seré jo qui responsabilitzi ara els meus, els llibertaris, de tot el que va passar. Durant més de seixanta anys han convertit el moviment anarquista en un grandiós abocador en el qual tots, tots els actors d'aquell temps, hi han llençat i amagat les seves pròpies escombraries. I ara he de venir jo per abocar-hi la dels meus remordiments? No, ja no ho faré.

Bé, no ens poséssim dramàtics, diuen que això és aigua passada. Deu ser que, al passar, a mi no em va calmar la set. Deixem-ho aquí. Tinc unes galetes, les hi porto amb el cafè?





CATORZENA GRAVACIÓ





mentrestant, el meu enamorament per en David s'alimen-tava contínuament amb nous descobriments de la seva manera de ser. Amb els embats que l'inici de la guerra ens procurava, semblava que el cor i el cap del meu company, que tan sovint van separats en els humans, s'haguessin connectat íntimament, impulsant i bategant junts, i en la mateixa direcció. Els batecs d'un cor generós i els impulsos d'un cap esplèndid feien camí plegats. A la fredor de la seva intel·ligència, el cor hi afegia la sensibilitat, el sentiment. Però també a l'inrevés: quan el seu cor es desbocava, el cap procurava guiar-lo, però mirant de no ofegar-lo. Vull dir que en David no imposava allò que li dictava la raó eliminant la força dels sentiments, sinó que, i perdoni però em sembla important, aconseguia que aquests sentiments polissin i completessin el seu raciocini. Segurament era per això que la seva sensibilitat envers el patiment dels altres no l'afeblia, més aviat al contrari, l'enfortia, l'encoratjava. No sé massa bé com explicar-1'hi... En canvi el que sí que podria explicar-li, i amb detall, era el desig creixent que em posseïa i que cada vegada controlava més difícilment. No es preocupi que no ho faré.

Tots dos fèiem un binomi acoblat, i amb el que apreníem l'un de l'altre ens anàvem complementant. Ell era capaç de discernir, organitzar i prevenir davant de qualsevol situació que es presentés. Jo era fort i decidit, de primeres ja queia bé a la gent i, mal m'està el dir-ho, tenia molta capacitat d'improvisació. Així que davant de cada conjuntura nova o inesperada, d'una manera espontània i segons la natura del problema, deixàvem que un de nosaltres agafés la iniciativa i l'altre es posava a la roda, que diuen els ciclistes, i ens alternàvem segons l'encadenament de les necessitats.

Al capvespre acabàvem rebentats de carregar i descarregar, portar les maletes de la gent fins als llocs d'acollida, viure les seves angoixes, dir adéu a les seves mirades agraïdes i plenes d'espant. Tot plegat torbava la nostra capacitat emotiva encara poc musculada. Quan ja tard tornàvem cap al barri, caminàvem cansats, sense ganes de gaire res, sovint en silenci. Abans d'entrar a casa ens arribàvem fins a on hi havia els ormeigs de la Sarita, hi deixàvem la roba al damunt i ens banyàvem una estona. Era una manera de tornar nets, però també d'entrar en el nostre espai reservat, on nosaltres, la colla dels quatre, havíem conviscut antigues innocències, grapats de records de feia tan poc i que ja ens semblaven tan irrecuperables.

Eren moments estranys, com d'un món a part. Teníem un drap amb què ens trèiem la sal de la pell i sobre el qual ens estiràvem de costat deixant passar l'estona. Jo havia après a conviure amb el desig pel cos d'en David. Mirava com les ombres perfilaven la sinuositat dels seus músculs amb una franquesa cada vegada menys dissimulada. Sovint, contemplant-lo en la deixadesa voluptuosa de la seva fatiga, el cos em feia senyals del meu desig i abraçar-lo hauria estat per a mi entrar en un paradís.

D'altra banda, la Joana, sempre que es podia escapar de la vigilància de la seva mare, venia corrents a trobar-nos. Però malgrat que la Remei s'havia relaxat una mica, les ocasions de reunir-se amb nosaltres eren infreqüents. La nostra amiga entrava al taller amb les albes del matí i en sortia amb les del capvespre. Com ja es pot imaginar, quan estàvem a soles, en David i jo planyíem la Joana perquè, segons pensàvem, es perdia totes les nostres experiències i el fet de poder viure un temps de circumstàncies úniques que s'havien d'aprofitar en plenitud. Quan ella arribava, miràvem de traspassar-li tot el que havíem viscut, explicant-li el més cridaner amb tota mena de detalls. Ja no ens calia exagerar per impressionar-la, les coses que vivíem eren prou extraordinàries.

En la secció dels més grans, la Remei anava millor que la Marí. Amb el pas del temps s'havia habituat a la vida sense home. Va recobrar el bon humor i recriminava a la seva amiga que no fes el mateix. Jo pensava que aquella diferència s'explicava perquè el tracte amb les altres cosidores del taller desfogava la Remei de moltes tenebres. Allà podia compartir alguns dels seus drames més íntims amb companyes que de ben segur estaven en situació semblant o pitjor. En canvi, la meva mare, tancada tot el dia amb la maleïda màquina de cosir, quedava aïllada i bevent la solitud a glopades.

La Marí cosia compulsivament, i això li era rendible per guanyar algun cèntim, i encara més per sobreviure a l'absència d'en Josep, tot resseguint amb una mirada abstreta l'agulla de la Gertrudis i el traç perfectament ordenat dels seus puntets. Amb prou feines sortia de casa, se li agrejava el caràcter, vestia malament, amb desgana, a penes menjava, i si no hagués sigut per les visites quasi diàries de la Mercè, per les converses nocturnes amb la Remei que li duia peces de roba, i per les visites de la Dora que, des que el pare havia marxat, passava sovint i la distreia estenent la bugada del veïnat, s'hauria consumit com una espelma.

No fou pas que les cartes del pare li manquessin, perquè havien arribat de seguida i sovint. Eren llargues i ben escrites, lis notava que era un home llegit i, encara que en aquell temps jo no podia jutjar la bellesa de les frases, les recordo acurades d'estil. Sempre s'entretenia a explicar-nos detalls dels paisatges, els colors, els arbres, els perfils de les persones que es trobava, els dibuixos que feien els camins que recorria, talment com si fos una novel·la. Llegint-lo, ningú no hauria dit que eren paisatges de guerra o persones amb qui potser s'hauria de matar. En cada carta procurava incloure un apartat divertit, normalment relacionat amb el ranxo que menjava o amb anècdotes de la convivència entre els soldats. També hi incloïa un paràgraf més poètic, com ara les descripcions de les postes de sol, que semblava que les pintés amb les paraules. Aquest darrer apartat solia precedir, com preparant-lo, el fragment més íntim, amorosament dedicat a la Marí; ella se'l saltava sufocada fins que seguia l'altre tros dedicat a mi, on m'enviava abraçades i consells que ja es pot afigurar.

Això em fa recordar que, mentre l'estiu del 36 s'anava esmorteint, la feina al port augmentava gradualment i els companys del pare tenien molt present la situació a casa i m'encarregaven tantes hores com podien. Els fills dels que eren al front mereixíem l'agraïment de fornits i durs treballadors que, a la seva manera, ens tractaven amb delicadesa.

No sé on he deixat el fil. Potser li parlava d'en David? En tot cas va començar els estudis superiors. No sé com s'ho varen fer els professors per aconseguir-li una beca en aquells temps de penúries. Se m'han esborrat tants detalls de la memòria i capgirat tants d'altres... Però em sembla recordar que arribaren a parlar amb algú important de l'Ajuntament. Deixi'm que també li digui a tall d'anècdota que en David es va acostumar, contra el parer del metge, a fer servir el seu ull bo per als estudis, i devia tenir raó perquè això no li va provocar cap empitjorament.

I fou amb les frescors del novembre que arribaren dues cartes amb aquells mata-segells impressionants de quan venien de molt lluny. Ja no les va portar el carter ben plantat perquè havia anat voluntari a la guerra. Les repartia un home coix que n'havia tornat, content que li haguessin destrossat la cama. Una va arribar a casa d'en Silvestre i la Remei, dirigida a la Joana. L'altra la van portar a casa i anava a nom del pare. Totes dues venien de l'Argentina i deien el mateix, però en diferents llenguatges, perquè a la Joana li escrivia la Mireia i, en canvi, la del meu pare anava signada pel mateix senyor Jimeno.

La mare va obrir-la, mig neguitosa mig contenta, i va poder llegir com el vell contrabandista, ara industrial de carns i altres negocis profitosos, més enllà dels formulismes inicials que en aquells temps eren indispensables en una carta, convidava el pare perquè anés a l'Argentina amb tots nosaltres, que no li mancaria ni feina ni casa. També deia, o més ben dit avisava, que allà al seu nou país s'insistia que les coses d'Espanya encara anirien a pitjor. Que el feixisme tenia voluntat de plantar-se a tot Europa i que la següent peça d'escacs a caure era la nostra. Que no ens hi penséssim gaire, que hi anéssim com més aviat millor, i que el mateix que ens deia a nosaltres també ho deia al Màrius i a dues famílies més que li eren com germanes.

La mare plorava emocionada, en el seu interior s'obria una escletxa de llum, tot i saber que ella mateixa l'hauria de tancar. No va poder aprofundir més perquè van trucar a la porta la Remei i la Joana.

—Marí, t'ha arribat la carta d'en Jimeno? És veritat que diu que hi anem? Es que a la Joana li ha escrit la Mireia però diu que el seu pare n'ha enviat una altra a vosaltres per confirmar-ho. No és una broma de criatures?

—No, no és broma. També diu que no ens preocupem pel bitllet, que no ens preocupem per la feina, que no ens preocupem per res, que agafem el primer vaixell que trobem i marxem.

Es va fer un silenci profund, totes dues miraven sense esguard perquè el pensament pujava i baixava del cel a l'infern en un vaivé neguitós. Finalment la Remei va dir:

—Tu creus que ho hauríem de dir als nostres homes?

—Jo, al meu no puc. Es pensaria que li demano que traeixi els seus ideals i, si estigués disposat a fer-ho, ja seria aquí.

—Em sembla que al meu tampoc. Però... i si les coses van malament? Ara seria la gran oportunitat de fugir.

La mare rumiava, els ulls enfonsats, el cabell desmanegat, la pell ablanida de tan poca llum com li tocava. Finalment va mirar la seva amiga.



—Remei, jo de tu m'ho pensaria. Vull dir que potser li hauries de dir a en Silvestre. Mira, jo estic encaparrada que això no acabarà bé. Tothom diu el contrari, ja ho sé. Però, i si tot es capgirés? Jo almenys puc fugir cap a Sètc. A mi no em cal travessar l'Atlàntic per trobar una llar, m'entens? La tinc a quatre-cents quilòmetres, hi puc anar quan vulgui i endur-me'n en Germinal, en Josep, i començar de nou amb un plat calent a taula. Però vosaltres, on anireu? Si en Silvestre s'hi avingués, si el poguessis convèncer... Això pot acabar convertint-se en un infern, i segur que en Jimeno compliria les promeses que us fa.

—Marí, que no coneixes en Silvestre?

Aquestes converses entre les dones a mi em sonaven fora de lloc. Eren temps en què ni jo ni gaire gent endevinàvem la dimensió de l'infortuni que s'apropava. Però les mares, les dones, tenen una percepció dels rars equilibris de la vida molt més elaborada que nosaltres, i els valors que mouen i commouen les seves ànimes habiten espais més delicats. A final del 36 la idea que la República pogués no guanyar aquella guerra incipient no semblava plausible. Només les dones, que no miraven els plànols on es dibuixaven les trinxeres sinó els plecs dels llençols més íntims, podien parlar d'aquestes coses sense que cap alè de traïció enteranyinés la conversa.

La situació de la ciutat i de la gent empitjorava cada jorn que passava, i tots els menesters indispensables per al dia a dia començaven a ser escassos. Només el ventall d'activitats solidàries s'eixamplava contínuament.

Arreplegar els refugiats, portar-los als centres d'acollida, repartir cada dia tones de pa a totes les entitats que segons la Generalitat en necessitaven, buscar roba perquè passessin l'hivern els dehnats, donar sang per als ferits del front... Això últim era molt important i, per cert, se'n faria creus de com n'estava, de ben organitzat. El mateix passava a l'hora de fer túnels per refugiar-se de les bombes. La primera vegada que intentaren bombardejar Barcelona, els obusos van caure sortosament al mar, però la reacció dels col·lectius i associacions dels barris fou immediata i van començar a preparar refugis antiaeris per quan els rebels l'encertessin.

En totes aquestes activitats, nosaltres hi participàvem amb entusiasme, sobretot a donar sang i fer refugis perquè ens semblava una cosa més pròpia d'homes. Ja teníem setze anys pletòrics i, encara que només fos per les ressonàncies guerreres de paraules com bombes i sang, allò aparentava una activitat més arriscada i patriòtica.

Ja no recordo la data exacta però cap a final del mes de novembre va arribar la notícia que en Durruti havia mort a Madrid. El meu barri i la ciutat sencera es van commoure en saber que portarien el seu cos a Barcelona per ser-hi enterrat. Als de casa, l'esperança que el pare i en Silvestre vinguessin a l'enterrament amb el grup d'homes de confiança del mort ens va posar a mil per hora. Vaig anar-hi amb aquest anhel però hi havia una gentada tan nombrosa que ni em vaig poder acostar a la primera fila del seguici. En aquells temps deien que hi van assistir més d'un milió de persones per acomiadar-lo, potser ho van exagerar, però en tot cas devia anar molt gros. Era un personatge estrany, en Durruti, aquell home amb cara de dimoni que era venerat per molts com un heroi i estiginatitzat per tots els altres.

Però el pare no va venir.

I així va arribar el primer Nadal de la guerra. Es diu de pressa però es visqué a poc a poc.

Mentre s'acostaven les festes, teníem la percepció que muntàvem un escenari teatral en què tots fèiem un paper que havíem preparat malament i per sorpresa, però que representàvem entusiastes. Tothom, el govern de la Generalitat el primer, volia aparentar i convèncer que les coses anaven bé i es van omplir tots els barris de la ciutat amb festes populars, això sí, amb passionals discussions de si s'havien de fer servir els símbols religiosos nadalencs o si aquell any no es permetia que nasqués el nen Jesús en una ciutat on ja quasi no quedaven ni sants ni esglésies per cremar.

Amb les festes també van arribar molts soldats de permís i em sembla que les noies foren generoses. Durant uns dies, l'estampa dels joves al carrer va equilibrar-se una mica. Tingui en compte que a mesura que es cridaven noves lleves, els homes joves anaven desapareixent dels carrers, i ja tan sols s'hi podien veure dones, criatures i gent gran. Les parelles van començar a ser un bé escàs i la preponderància de noies sense xicot, una crida a les fantasies de conquesta. Aquestes circumstàncies, en David i jo les vivíem joiosament perquè teníem una edat en què navegàvem entre dues aigües. Vull dir que si bé d'una banda se'ns notava que érem molt joves, de l'altra ja s'entreveia perfectament que teníem el cos farcit i els desitjós esmolats. Així que no li amagaré que el festí de sensualitat en les mirades, petits gestos i trobades esporàdiques darrere portals discrets, o damunt de més d'un llit de matrimoni partit per la guerra, va començar a sovintejar per a tots dos. Per cert, em va sorprendre l'èxit d'en David en aquestes maniobres, semblava com si la seva timidesa fos un imant o un trofeu desitjable, sobretot per a dones més grans que ell.

Quan va arribar el dia de Nadal, la Mercè i en Màrius ens van convidar a dinar a la seva taula, cosa que volia dir menjar bé i acompanyats. El peix ja no el podien vendre al restaurant El Gran Faisán perquè l'havien col·lectivitzat per fer-ne un menjador popular per als refugiats, o sigui que ens afartàrem de bon gènere fins a rebentar, i jo més que ningú perquè tenia un contenidor estomacal que semblava elàstic. Fou un àpat opípar i, vist des d'ara, un dinar de rics. No sé d'on va treure en Màrius el vinet dolç per acompanyar els dolços que la Mercè havia preparat de postres i un pa de pessic que va portar la Remei. Ens van omplir el got generosament d'aquell vi i això no va passar desapercebut a ningú. Nosaltres sabíem que aquell gest era un símbol que significava alguna cosa, segurament que ja érem homes, però en aquelles circumstàncies potser volia dir més i tot.

Com sempre passa en els dinars importants, la sobretaula s'allargava carregosa, i mentre els grans es divertien fent tertúlia la Joana, en David i jo ens avorríem i badallàvem sense cap ganes de dissimular. Curiosament va ser la Remei qui va deixar anar:

—Au. Vmga. Aneu a fer un volt però ni gaire lluny ni gaire llarg.

Segurament volien parlar d'alguna cosa que nosaltres no havíem de sentir. No ens vàrem fer pregar. Buscant la mica de sol que difícilment travessava el cel i amb les mans a la butxaca per un fred que pelava, vam començar a caminar pels carrers deserts del barri. Jo vaig pensar que, amb aquella gelor, divertir-se a la Sarita seria impossible. Però aquells carrers buits desanimaven a qualsevol, així que vaig decidir per tots:

—Anem a ca la Dorita, que allà almenys no passarem fred. Em queden uns cèntims. Prenem alguna cosa, passem una estona, ens escalfem i després anem a la Rambla, que segur que hi haurà marro.

Quan vam entrar a ca la Dorita, l'ambient era molt magre. Només hi havia tres persones. La mestressa, en contra del que era habitual, havia abandonat el taulell i seia en una de les taules per als clients, els ulls vidriosos i un got de vi al seu davant. No veiérem la dorita Montse perquè passava les festes a Gelida amb la família. En canvi la dorita Núria estava asseguda de cara a un home que vèiem d'esquena i que per les protuberàncies dèrmiques i capil·lars només podia ser en Ramon Ramanguer. Xerrava pels descosits i no estava gens al cas de la nostra entrada, mentre la dorita se'l mirava embabaiada per aquella llorida prosopopeia.

La Dora ens veia davant del taulell, però s'ho prenia amb calma i va venir parsimoniosa, balancejant el cos. S'havia engreixat una mica i les ombres li niaven a la cara des de feia mesos. No ens va dir res quan ens vam asseure als tamborets, ni tampoc ens va fer cas quan preteníem demanar-li el que volíem. Era, com l'hi diria, una dona impressionant, potser imposant seria la paraula més adequada, i ella ho sabia de natura. Passada una estona, i amb una total indiferència, es va girar amb tres copes a la mà i un somriure cansat als llavis. Expectants, no gosàrem dir res, es notava que hi havia una cerimònia en marxa i calia respectar el ritual que la Dora oficiava. Donant-nos l'esquena, destapà una ampolla que va fer un pet i tot seguit va servir-nos un líquid amb color d'orina que treia bombolles per tots costats. Ens va mirar a tots tres, com examinant la mercaderia, i amb un deix sorneguer va dir:



—Tal com van les coses, és bo que tasteu el xampany. La Marí sabria de què parlo i segur que hi estaria d'acord.

Després de servir-nos amb traça, sense vessar ni una gota d'escuma, va omplir-se la copa i l'aixecà mirant-nos als ulls, somrient:

—Per vosaltres. —Féu una pausa—. Que sou el nostre demà. —Se li enfosquí el semblant—. Feu-lo millor, collons... Sí, foteu-lo millor.

Va beure un glop i es va girar. La veu rogallosa testimoniava que feia estona que s'havia embriagat com només les mestresses dels cafès dubtosos saben fer, sense perdre la compostura ni l'instint de comandament del local. I així va tornar cap al racó d'on l'havíem tret, amb la copa a la mà, pensarosa, indiferent, com si la seva ment hagués abandonat aquell espai.

Nosaltres vam descobrir, lentament i glop a glop, aquell beuratge lleuger, que sabíem que era famós i molt car. Ja de primeres ens va posar de bon humor el privilegi de poder-lo tastar i, poc després, l'efecte de les pampallugues i de l'alcohol ens va millorar la vida sobretot a mesura que ens augmentava l'escalforeta al cos... i al cap. O sigui que vam donar les gràcies a la Dora, que ni ho va notar, i vam deixar el cafè animats quan ja era mig fosc.

Llavors, els carrers anaven plens i a mesura que arribàvem a ciutat i ens acostàvem a les Rambles, s'amuntegava més i més personal, passejant riallers entre els símbols caiguts de les esglésies i els alçats per la nova religió revolucionària.

Tots tres en hi vàrem submergir, cap de nosaltres podia sospitar que aquell Nadal seria el darrer que passaríem junts.





QUINZENA GRAVACIÓ





si em permet el somriure, els meus baixos anaven cada dia més enfebrats pel meu amic. A mesura que passava el temps, ser al seu costat es va convertir en un joc de fascinacions i desitjós. Observar els seus gestos mesurats, serens i elegants, la rara imprecisió de la seva mirada, els moviments d'un cos delicat però fort i sensual, una veu que et penetrava sense imposar-se mai per res més que no fos la convicció, aquella superba intel·ligència que no usava contra les persones. Tot plegat era una fruïció constant per a l'enamorat i una prova de resistència sensual, si ho dic finament, per a un cos com el meu, que desitjava saltar-li al damunt i deixar-lo parlar ben alt.

Tanmateix, hi va haver avenços molt suaus però evidents en el nostre llenguatge de sentiments. El primer i més important: ell donava per entès i acceptat que era el meu, com ho diria, amic exclusiu, encara que no sé si és una bona expressió. En les seves reaccions davant de cada fet que ho posés en qüestió, aquella seguretat es confirmava. D'altra banda, el nostre llenguatge corporal també va anar trobant petits gestos, quasi imperceptibles per als altres, que li afegiren noves expressions d'estima i sensualitat. Refugiats en la normalitat del contacte corporal entre els nois, les virils abraçades per qualsevol alegria es convertien, almenys per a mi, en quelcom més. La baralla amistosa esdevenia un terreny relliscós. Quan sèiem de costat posàvem la cama de l'un contra la de l'altre d'una manera volguda i ferma, i si per alguna incomoditat un dels dos es movia, la cama de l'altre l'anava a buscar. Li poden semblar beneiteries, però per a mi era transcendent. Quan tornàvem de fosc a casa, mentre jo li explicava qualsevol història, només amb el llenguatge de les empentes, o al passar-li el braç per damunt de l'espatlla, o en fer-li alguna confidència i sentir els seus llavis a prop dels meus, per a mi ja era tan excitant que desitjava arribar a casa per masturbar-me pensant en ell.

Però la nostra història quedava empetitida per la inclemència del que ens rodejava. Malauradament, als infortunis d'una guerra que es començava a percebre que seria llarga, s'hi va afegir una circumstància que féu trontollar el nostre dia a dia. Va ser el tretze de febrer i, com passa en els mesos d'hivern, tot i no ser gaire tard ja feia estona que era fosc. A casa sopàvem aviat, en aquells temps era normal fer-ho abans de les vuit del vespre. La mare va posar a taula un bol de brou i quatre llenties que havien sobrat del migdia. Recordo que jo anava mig empiocat perquè un refredat m'amargava els narius i m'embotia el cap. Vaig anar al llit pels volts de les nou. A casa nostra, quan feia fred, el llit era el millor refugi i el nostre cos l'única caldera encesa. La mare es quedava per cosir les peces de roba fins que els ulls li diguessin prou, i tot passava al menjador. Jo m'havia avesat al suau tracaleig dels mecanismes de la Gertrudis. No em molestava gens, més aviat li diria que m'ajudava a trobar el son. Però aquella nit, un brunzit estrany cridà l'atenció de la Marí. Primer només aixecà el cap. Després va aturar els pedals de la Gertrudis per sentir-hi millor. Com si s'acostés un soroll. Era greu, o més ben dit, com un xiulet gruixut que es movia ràpidament. Com una serp de so que venia del mar i que de seguida, passant per damunt de casa, va continuar cap a ciutat.

Immediatament va identificar aquell soroll amb el que de petita li havien explicat els joves de Sète que tornaven de les trinxeres de la Primera Gran Guerra. Històries tremendes sobre el terror de les bombes, l'estrall dels obusos, el silenci dels gasos... La cara se li desconjuntà pel pànic i començà a sacsejar-me amb gestos espasmòdics i amb la mirada al sostre, seguint la ruta imaginària que feia el xiulet dels obusos que ens sobrepassaven.

—Bombes! Bombes! —cridava.

En uns segons l'explosió fou enorme i llarga, els obusos esclataven un darrere l'altre.

De l'ensurt vaig fotre un bot del llit. Tenia la mare paralitzada al meu costat amb els ulls aterrits, incapaç de moure's mentre seguia cridant amb accent francès: Bombes! Bombes! La vaig abraçar. Semblava una nina trencada. Vaig cordar-me els pantalons, li vaig posar una bata. Baixàrem esporuguits, escales avall, fugint de la por i d'unes finestres sense horitzons que no ens deixaven veure què passava.

Com quasi sempre, la Remei i la Joana se'ns havien avançat i ja eren a baix. De seguida vam veure resplendors vermelles i ocres al cel, més enllà dels terrats, assenyalant la direcció de les desgràcies. Correguérem amb l'ai al cor fins al passeig perquè sabíem que des d'allà podríem veure què passava a Paltra banda del port. Els obusos, pel que semblava, no tocaven el nostre barri, queien a la ciutat. Mentre corríem sentírem altre cop la serp de xiulets per damunt dels caps i algú va cridar darrere nostre:

—Ja hi tornen, ja hi tornen!

I fou just a l'arribar a la cantonada del passeig que veiérem un sector de la ciutat en flames i, en pocs segons, l'esclat de foc i llum de les bombes que només feia uns instants ens volaven per damunt dels caps, seguides d'aquell so opac però profund i esfereïdor. El tronar sec i greu de les explosions. Redéu!

En aquells moments no teníem temps d'entendre què ens arribava de nou i terrible. No havíem viscut mai un bombardeig, només havíem vist imatges semblants als noticiaris del cine i la realitat no hi tenia res a veure. L'horitzó que se'ns oferia era dantesc. Com durant la nit del 19 de juliol, nosaltres érem allà, espectadors atemorits i privilegiats, amb tota la ciutat davant nostre, estesa darrere del tros de mar que ens separava i salvava, ensenyant-nos la grandària de la catàstrofe.

Algú digué:

—Això ha de ser a la dreta de l'Eixample. O més amunt. O a Gràcia.

—O a la Sagrada Família, o a Vallcarca —va dir un altre.

En David arriba corrent, esbufegant, se'm va posar al costat portant notícies:

—Que diu Ràdio Barcelona que ha sigut als voltants de Casa Elizalde, allà on fabriquen armament, que hi ha morts i ferits i que aviat algun responsable de la Generalitat anirà a la ràdio a fer una declaració.

Però de declaració ja n'hi havia una d'alta i clara que aquell foc proclamava arreu: la guerra, la de veritat, havia arribat a Barcelona. I des d'aquell dia godallaria persones de tota mena, sense fer cap tria, només perquè sí. Tant era si les vides pertanyien a infants o a dones malaltes o a joves valents o a vells sense esperança. La guerra havia arribat a Barcelona. Fins ara, la ciutat en sabia coses pels relats dels refugiats, o per les ferides dels que tornaven del front, o per l'absència dels que no tornarien mai, o per la gana que es començava a passar, o per la fatiga de l'heroïcitat quotidiana... Però Barcelona encara no havia sentit el tall brut i matusser sobre la seva carn.

Aquella primera nit moriren setze persones, però també va morir una manera de viure a la ciutat.

Estàvem aprenent i entenent tot això, allà, arremolinats, veient aquell daltabaix mentre ens miràvem desconcertats. A mi el cor em bategava com un cavall sense bocal. De tant en tant, mirava en David esperant que el seu perfil m'asserenés. Ell estava absort, observant l'horitzó en flames. Quan em va notar l'esguard va girar-se cap a mi per dir-me precís i decidit:

—Germinal, hi hem d'anar.

No vaig dir res. Era tan evident que vaig començar a caminar davant seu pel mig de la gent. La Marí ens observava amb un interrogant al front però no va tenir esma d'aturar-nos. Anàvem determinats, travessàrem el barri quasi corrents. Després vam pujar per Comerç. No érem sols a fer aquella ruta, ens anàvem aplegant gent i tots seguíem la resplendor al cel. S'havia fet el silenci, el bombardeig s'havia aturat feia estona. Va ser arribant al passeig de Sant Joan quan ens vam quedar sangglaçats. A poca distància, a menys de tres-cents metres passeig amunt, hi havia una visió apocalíptica: cases enceses, bombers llençant aigua amb aquells artefactes d'abans, voluntaris traient bigues, pedres, buscant la gent soterrada... Quan ens hi vam apropar una mica més, vam sentir els crits dels ferits mesclats amb els dels bombers, guardes i voluntaris donant ordres i alarmes, fent cadenes humanes per dur l'aigua fins al foc. La gent dels serveis sanitaris anaven d'un cantó a l'altre tapant nafres i aturant hemorràgies. Xicots portant les lliteres amb els ferits xisclant o queixant-se pel dolor dels membres destrossats. També en duien de silents, sense sentit, i mentrestant els cossos dels morts es deixaven en un lloc apartat, tapats de dalt a baix, junts però encara en desordre.

Érem allà i un home d'uns quaranta anys va cridar-nos amb les venes del coll inflades:

—Ep! Vosaltres! Si no foteu res, poseu-vos a la cadena. Poseu-vos a la cadena, vinga, collons!

El fum, la pols, l'espant, els crits. No sé quantes hores hi vam estar. Rebre i passar la galleda d'aigua d'una mà a l'altra i donar-la es convertí al cap d'una estona en un gest mecànic que ens permetia mirar tot el que passava al voltant: l'arribada dels familiars, els planys dels que ja hi eren, els crits dels sobreviscuts, els traus a la carn, els membres xafats per tones de tuna, dolls de sang xarbotada per un cor que no es volia aturar, infants esventrats, els brams de la mare... No cregui que exagero, un espant atroç. Com li he dit, l'endemà es comptaren setze morts però sabíem que podien haver estat molts més, molts més. També vam saber que les bombes no venien d'avions sinó d'un vaixell d'en Mussolini.

Sap? De cop apreníem a mesurar l'horror amb unes magnituds noves. Començàvem a intuir que, en poc temps, el «podria haver estat pitjor» entraria tossudament a dins nostre i esdevindria una clau per sobreviure als íntims plors de l'esperit. Aquells no eren els primers morts que en David i jo havíem vist. El dia de l'aixecament dels colpistes ja en vam poder veure molts, però, tanmateix, hi havia una diferencia: en el gest que servaven els seus cossos s'hi expressava que havien mort lluitant per una cosa que els importava. Però ara, no. Tot d'una, estrenàvem una nova manera de matar persones que no sabien per què morien, que morien per no res; això que ara anomenen cínicament víctimes col·laterals i que tothom sap que és la més preuada mercaderia d'una guerra moderna: l'eliminació massiva de la població civil lluny del front de combat. Em sembla que tot això es va inventar amb la guerra del 36. Gernika en va ser el símbol i la Barcelona que jo vaig viure, un magne camp d'experimentació per a aquells assassins.

Arran d'aquests fets i poques nits després, la Mercè va venir a casa amb en Màrius per dir-nos que la seva caseta era molt més baixa que la nostra. Això semblaria un acudit si no fos que després que els canons de l'Eugenio di Savoia ens engaltessin els seus tramussos, tots decidírem ser experts en balística, trajectòries d'obusos i el que calgués. Els càlculs de la Mercè la feren concloure que seria molt més fàcil que toquessin la nostra casa que la seva. Aquells sis o set metres de diferència d'altura ens feien un blanc molt perillós, exposava amb vehemència, i d'aquí passava a pregonar-nos que a casa seva, a banda de ser més baixa, hi havia espai sobrer per a tots.

La Marí dubtava, no l'atreia gens la idea de marxar de casa. Però la Mercè insistia amb tanta exaltació que finalment la mare va demanar-me que hi anés jo sol, i que ella ja vindria si les coses anaven a pitjor. Em vaig indignar. I que m'ho digués davant de la Mercè i en Màrius ho vaig sentir com un insult. I encara sort que en David no hi era. Jo, en Germinal Massagué, abandonant el vaixell familiar amb una dona a dins, llastada amb la Gertrudis i en ple temporal! Em vaig plantar solemnement per fer-li entendre que si ella no hi anava, jo tampoc.

La Remei, a qui la mare havia cridat pel celobert, arribà ben atabalada portant de la mà la Joana com si es tractés d'un farcell. Va escoltar la proposta de la Mercè, s'ho pensà deu segons i, ben resolta, va dir que no. Que no volia marxar de casa, que allà ho tenia tot i que si havia de fugir del seu catau seria per marxar a Avinyonet de Puigventós, a la casa familiar i per sempre més. Continuà argumentant que, a més a més, ella i la Joana feien jornada sencera al taller de modistes i que a casa només hi paraven per dormir, ben al contrari de la Marí, que ella sí que es quedava tancada a casa cosint tot el dia i fins a altes hores i que, evidentment, havia d'acceptar l'oferiment de la Mercè.

La mare semblava que es rendia, però seguia insistint que hi anés jo sol, que ella no en tenia ganes i que amb un matalàs a l'habitació d'en David n'hi hauria prou i no molestaríem tant. Malgrat la visió onírica que se m'oferia, no vaig cedir.

I al cap de dos dies ja hi érem. Això sí, amb quatre coses comptades. Vam decidir que aniríem a buscar la Gertrudis passats pocs dies, ja que aquella ferralla reclamava un esforç col·lectiu i coordinat per moure-la de lloc. Després de xerrar-s'ho, la Mercè i la mare pensaren que, a fi de deixar el menjador d'aquella casa menuda més practicable, ens instal·laríem a l'habitació d'en David. La cambra del meu amic no era gaire generosa però sí suficient per a tots tres, així que en Màrius hi va afegir un catre amb un matalàs per a la mare, una mica apartat i a la dreta del llit que ja hi havia, i, pels dimonis del cel i els déus de l'infern, jo hauria de dormir forçosament amb en David. En veritat ell de coses personals no en tenia gaires, només les lleixes amb els llibres, que eren molts i magníficament folrats, quasi tots d'un paper blau fosc, dur i lluent, classificats segons un odre estricte. Com si es tractés d'un altar, aquell fou el sector més respectat de l'habitació. En canvi en David només ocupava un espai minúscul de l'armari per a la roba i el va brindar a la Marí. En tot cas, ens instal·làrem discretament i procurant no moure de lloc les poques coses que posseïa. Com ja es pot imaginar pel que li he explicat, la mare era molt primmirada i sensible a l'hora d'abusar de la intimitat d'en David. Jo, no.

Es curiós com en algunes situacions els gestos petits esdevenen a vegades reptes intangibles. Saber que la mare hauria de despullar-se davant meu, i ja no diguem d'en David, va destarotar-nos una mica. Aquella primera nit arribàrem primers, com per casualitat. Per als nois, és diferent: calçotets, samarreta, i avall. Però per a una dona... La sentíem a la cuina rentant-se. La comuna era a fora, al pati de ponent. En David es va posar al llit d'esquena al jaç de la mare i tapant-se el cap amb els llençols. Aquell fred inclement era una bona excusa. Jo, no sé per quin raonament, vaig pensar que la mare es sentiria millor si em veia a prop seu i vaig tancar els ulls però de cara al seu llit... Bé, dic mentida, de tant en tant els entreobria. La vaig veure entrar i amb la llum de l'espelma jo distingia com començava a despullar-se, calmosa, traient-se les peces de roba, plegant-les i posant-les curosament al respatller de la cadira, fins a quedar-se nua, talment com si nosaltres no hi fóssim. Ni per una vegada va vigilar si la miràvem. És curiós com reaccionem a voltes, perquè davant de la seva naturalitat jo estava avergonyit i tens. Quan alguna cosa que fes ella em semblava que sortia d'allò que era «normal» pels temps que ens tocaven, jo m'ho justificava pensant que era francesa, i potser tenia raó, es considerava que l'educació republicana havia fet de les franceses les dones més avançades del món en qüestió de costums. No foren més que uns segons els que es va quedar nua abans de posar-se la camisa de dormir. Que bella era! La llum feble d'una flama bellugadissa donava vida a les seves formes harmonioses: els pits plens i drets, la cintura es mantenia estreta, les cames fines i llargues, ai!, com una icona. Em sorprengué descobrir en la meva mare una bellesa inesperada, i de passada vaig entendre per què fulminà el pare, allà a Le Paradís, amb tres cafès ben portats i caminats.

Ella apagà l'espelma i jo vaig encendre un món de records, tot mirant de percebre la seva bellesa de quan jo era infant amb els meus ulls d'ara. En la mare, un fill descobreix la dona sempre massa tard.

No passo de llarg que, decidit com estava a no forçar cap iniciativa eròtica, dormir al costat d'en David va ser una de les tortures més estranyes i plaents de la meva joventut. Però no va passar res, a banda de topades fortuïtes, o potser no, que inundaven de provocacions la meva sexualitat reprimida.

Miri, Lluís, voldria fer un afegitó tot just per dir-li que sóc conscient que m'allargo massa, si bé vaig resumint tant com puc. M'ho haurà de perdonar, però és que varen passar tantes coses aquell 37, i de tanta intensitat, que només enumerant-les la narració es faria interminable. Procuraré centrar-me en l'espai petit del que em passava a mi i als que jo estimava. De totes maneres, si vostè vol que li concreti algun esdeveniment social o polític que pensi que li convé aprofundir, només m'ho ha de dir. Amb tot, no puc deixar de parlar-li dels Fets de Maig, anomenats així perquè van succeir en aquest mes de l'any 37, encara que l'enfrontament entre els sectors més prosoviètics del lPSUC i els de la CNT i el POUM ja es covava de molt abans. Em sembla que tot va petar el dia 3..., sí, a primeres hores de la tarda del 3 de maig.

Va esclatar el conflicte al centre de la ciutat, quan el conseller d'Interior del govern de la Generalitat, militant del PSUC, que era com es deia el partit comunista d'aleshores, va donar l'ordre a la polida i als seus comandaments, majorment també comunistes, d'entrar armats i fer seu el cèntric edifici de la Telefònica, a la plaça Catalunya. Aquest immoble estava en mans de la CNT des que l'havien guanyat als militars durant l'aixecament del 19 de juliol del 36. Però el repartiment dels llocs claus de la ciutat entre les organitzacions sindicals i polítiques era fràgil i complicat. Ja sé que sona estrany i que avui sembla incomprensible.

Quan arribaren els del PSUC, els sindicalistes varen oposar resistència. Les armes prengueren la paraula i començà una matança. No li explicaré els detalls perquè, venint de mi, seria parcial i verinós. Resumint-ho molt i malament, allò va ser l'aparell bolxevic estalinista contra la revolució obrera llibertària, o sigui la CNT, i contra tota forma de socialisme més avançat i democràtic, com el POUM, que s'havia fundat no feia massa però que tenia uns quadres dirigents magnífics. Vostè, Lluís, n'ha sentit a parlar, del POUM? Jo no n'hi parlo gaire perquè no eren ben bé dels meus, però aquests del POUM sí que valien la pena. Ells, i segons com i quan, els d'Esquerra Republicana. Dels altres no en vull ni parlar.

El cas és que la lluita fou sagnant i l'efecte devastador. La foguera s'escampà arreu d'una manera immediata. Al meu carrer, a la Barceloneta, al Poblenou, als barris obrers més impregnats de la CNT, la brama que els estaven robant tot el que s'havia aconseguit després de conquerir-ho als colpistes va enfilar-se a totes les cases. Ara que els millors i més significats de l'anarquisme eren al front, els estalinistes mataven els que es mantenien a la ciutat. Era una guerra civil dins d'una guerra civil, a cor obert, sovint carrer a carrer, sobretot entre treballadors, persones de la mateixa classe i que tenien horitzons semblants. Al meu barri, els sindicalistes moriren a dotzenes, però fou molt pitjor al Poblenou o a Sants o a Sant Andreu, on es lluitava pam a pam i casa per casa.

No li sembla inaudit? Més de cinc-centes persones morien just quan un exèrcit beneït pel Sant Pare i comandat per quasi tots els militars professionals de l'Espanya més tenebrosa estava clavant dentegades decisives arreu del territori republicà. Per cert, el conflicte es va acabar amb els de la CNT claudicant a canvi de poder polític. Penso que fou un error, però no em faci gaire cas; jo, en aquests temes, vaig molt passat de rosca.

Per a en David i per a mi seguiren uns temps difícils malgrat que ja ens havíem avesat a viure a la corda fluixa. Teníem una edat que ens començava a deixar desprotegits, per no dir senzillament que era perillosa. Potser li semblarà estrany, però la nostra edat ens posava en el punt de mira de molts ressentiments. Com l'hi diria? L'ambigüitat dels nostres cossos, entre l'adolescència i la joventut, feia que els ulls més inquisidors ens miressin irritats, en un moment en què les últimes lleves de joves enviades al front eren de nois que només tenien pocs mesos més que nosaltres. Alguns homes malcarats, o amb l'amargor de tenir fills o familiars a les trinxeres, ens preguntaven per què nosaltres no hi érem, si per covards o per algun privilegi. Això, més enllà de l'encarament, ens violentava perquè d'alguna manera ens vèiem capaços de ser a primera línia de foc i defensar la República.

Però després dels Fets de Maig la malfiança s'accentuà fins a extrems impensables entre persones que, si aparentment érem del mateix bàndol, començàvem a acumular odis i greuges. La gent d'un mateix veïnat es miraven de reüll per identificar si eren dels seus o dels altres o dels de més enllà, en una espiral absurda de retrets. Aquestes desconfiances acabaren engendrant rancúnies irracionals que es re troali menta ven i que fragmentaren de valent la força dels que estaven a favor de la legalitat republicana.

Sobreviure al dia a dia era un desgavell d'emocions i excitacions que per reiteració esdevingueren normals quan en realitat naixien d'un encadenament de situacions demencials. Contínuament les nostres fibres sentimentals i racionals es posaven al límit de la tibantor i el valor de les coses es pervertia fins a dimensions insospitades. Érem com funàmbuls que ens manteníem fràgilment dempeus damunt dels estralls d'una guerra que ho deshumanitzava tot. La fam, la misèria, l'èpica, els ideals, la mort, la rancúnia, la desesperança, l'amor, la crueltat, la compassió, tot es barrejava en un cos a cos inaudit i feia del nostre interior més íntim una massa amorfa d'horitzons erms.

En tot cas i definitivament, la joventut deixà de ser-nos un refugi. Els nostres sensibles diapasons vibraven amb tant d'estrèpit pels embats d'aquelles aberracions que hi havia moments que ens semblava quedar a pit obert, despullats, a mercè de totes les misèries i dolors que pot engendrar i percebre l'ésser humà.

Era de nit, sentia la mare respirar fondo al seu llit, quasi sorollosament, mentre la meva esquena gaudia de la lleugera escalfor que arribava del cos del meu company, que sempre semblava dormir en un paradís de calmes i silencis. Només l'escalfor em deia que ell era allà. Eren uns moments plàcids, just quan els pensaments truquen a les portes dels somnis. Però de cop sonaren les sirenes d'alarma avisant que seríem bombardejats. Esverats, ens malvestírem per sortir corrents cap al refugi, que no quedava gaire lluny. Tot ens venia de nou perquè aquell era el primer bombardeig que els avions italians feien de nit. Els moviments eren matussers, quasi còmics.

Tot d'una el brunzir dels motors sonava com si ja fossin damunt nostre. Obrirem la porta de fora però els xiulets que feien les bombes caient del cel feren reaccionar en Màrius, que ens va clavar una empenta i ens féu tornar a dins, cridant:

—A sota la taula. Tots a sota la taula!

Era un dels consells que donava la ràdio.

Miri, si hagués estat un joc, hauríem rigut de tantes topades entre nosaltres, el cop de cap de la mare amb el travesser de la taula... Però la primera explosió va sacsejar la casa amb una força tan descomunal que semblava un miracle que les parets, fimbrant, encara fossin dretes. Ens posàvem les mans al cap tapant-nos les orelles, ja que l'estrèpit ens eixordava, mirant de protegir no sabíem ben bé què. Moviments atàvics que fem els humans quan tenim por. Cridàvem quan les explosions ens empenyien una darrere l'altra amb tanta potència que sentíem com si dins dels nostres cossos també s'esberlessin estranyes parets. La foscor, la flaire, els llampecs que cada bomba projectava per les finestres amb els vidres esmicolats, l'espant damunt nostre, l'espant paralitzant els sentits, les ments.

També sobtadament, arribà el silenci. S'havien aturat? Havien marxat? Tornarien?

Sense llum, la pols als narius lluitant amb la pudor de cremat i pólvora, primer una rara i densa quietud, després els primers crits. Per què els primers crits era sempre com si vinguessin de lluny? Segurament les oïdes memoritzaven els espetecs de les bombes i es feien insensibles als laments de la veu humana durant una estona. Tant se val el que fos. No s'ho pot imaginar, Lluís. Correguérem apressats cap a la porta esbatanada. A fora tot era confusió. Alguna gent passava amb petits llums d'oli o carbur, però els incendis repartits et permetien de veure-hi arreu. La Barceloneta estava ferida de mort i s'inflamava per diferents llocs. Començàrem a caminar sense rumb, encara mig estabornits, però de sobte vaig sentir la mare cridant:

—Mireu cap a casa! Hi ha flames a prop de casa!

Ostres! En David i jo vam començar una cursa desenfrenada, deixant els nostres enrere i empentant la gent que s'ho mirava de lluny. En un no res vam ser a tocar dels primers edificis caiguts. Evitàrem la runa, les bigues enceses, qualsevol enderroc que ens barrés el pas saltant per damunt del que fos. No em pregunti per què ni per quin mecanisme, però quan enmig de la foscor entreveia les cases derruïdes als solars o al mig del carrer, jo encara no les relacionava amb les víctimes. Va ser en apropar-nos a casa i sentir els laments dels que estaven enterrats vius, els crits dels familiars indemnes que cercaven amb desesperació els seus, els dels bombers que acabaven d'arribar... Fou només aleshores quan em vaig adonar que les cases esfondrades que tenia al davant, la meva també, s'amuntegaven damunt dels cossos dels meus, de la meva gent, esclafant-los la vida.





SETZENA GRAVACIÓ





vam enterrar la joana el 31 de maig. Un dia lluminós de primavera, en uns comiats multitudinaris als més de seixanta morts que hi hagueren aquella nit del 29 de maig.

L'havíem trobat sota un munt de pedres, fustes, terra, teules... Quan li traguérem tota la brutícia no semblava ferida. La pell, com de porcellana, tenia un deix delicat. Estava preciosa.

La meva Joana era morta, i em passava a mi.

Ara, sí. La guerra havia deixat de ser un joc.

A la Remei la tragueren trencada i inconscient de sota el mateix munt de runa, abraçada al cos de la seva filla, com per protegir-la. Debades. A penes respirava i la dugueren sense gaires esperances a l'Hospital de Sant Pau, que aleshores en deien Hospital General de Catalunya. La salvaren de miracle i a l'últim moment. No sé si va ser una sort per a ella.

O sigui que vam enterrar la Joana sense cap dels seus pares, perquè en Silvestre no va arribar a temps i no el poguérem esperar. Tothom va pensar que no li devia haver arribat la notícia malgrat que les comunicacions amb el front encara eren bones. Custodiar la solitud de la Joana en el seu petit taüt de pi blanc fou escruixidor. Em vaig fer un fart de plorar.

D'Avinyonet de Puigventós vingué només l'Hermínia, la mare de la Remei, que era una dona gran, robusta, plena d'arrugues i salut, que amb un marit molt malmès feia totes les feines del camp, de la casa i del que li tiressin al damunt. Es quedà dia i nit a l'hospital, al costat del llit de la Remei, amb la tossuda voluntat, tan bon punt els senyors metges diguessin que la seva filla podia posar-se dreta, d'entaforar-la dalt d'un tren cap a Figueres i portar-la cap a Avinyonet. Un cop allà, ja s'encarregaria de curar-la a força de queviures de l'hort i dels aires que baixaven nets del Canigó. Un privilegi que cap dels de ciutat podia ni ensumar. I potser, amb sort, el vent li netejaria la memòria, encara que això ja ho pressentia més difícil. Tot ho deia amb un accent tancat de l'Empordà on ressonava molta tramuntana. Un personatge, cregui'm.

Passades dues setmanes, els metges veieren que la Remei s'havia esmunyit de la mort i van donar permís a l'Hermínia per dir-li que la Joana ja no era en aquesta vida. Aquella dona no va gosar fer-ho sola. Volgué que la Marí i la Mercè hi fossin presents per ajudar-la en el tràngol, pensant que potser plegades al seu voltant la consolarien millor. Inútilment. Fou com si de nou una altra bomba li esclatés al cor. Quan, al cap de moltes hores de plors, la Remei va ser capaç d'enfilar unes paraules, va abraçar-se a la Mercè:

—No et vaig voler fer cas i em vaig voler quedar a casa. Déu meu, he estat jo, em vaig voler quedar a casa.

Es maleïa per haver sobreviscut i em sembla que va seguir maleint-se per sempre més.

Quan va arribar en Silvestre ja tot era acomplert. La nina dels seus ulls morta, enterrada, la Remei trencada i sabent que viure li costaria més que morir. I ell, que començava a comprendre que aquella guerra l'estava derrotant en tots els fronts. Va caure en un estat de pena inconsolable que aviat substituí per una ràbia cega, com si amb la ràbia pogués curar el dolor. Tant la féu créixer dintre seu que l'odi se li dibuixava a cada solc de la cara. Tot ell era un cos encès d'odi. I quan l'Hermínia li demanà permís per endur-se la Remei a Avinyonet, respongué un sí abrupte, sense dubtar ni un moment. Tenia pressa, molta pressa, per alliberar-se de qualsevol lligam que li dificultés tornar al front i acomplir l'únic que desitjava, la venjança.

En Silvestre no va tornar mai. Ni tan sols el pare, temps després, va saber dir-me res de com havia mort aquell home xapat i tendre. Alguna bala el deslliurà del seu odi infinit.

Quant a la Remei, el dia que es pogué posar dreta, la seva mare acomplí el jurament i se l'endugué a Avinyonet. L'Hermínia volia impedir que veiés les ruïnes de casa seva per no afligir-la amb una altra ferida, i ens va convocar als més propers de bon matí, directament a l'hospital, per anar plegats a l'estació de França.

Ho férem així. Amb la casa esfondrada, l'home a la guerra, la seva Joana enterrada, ningú de nosaltres es va veure amb cor d'animar-la a quedar-se. L'acompanyàrem tots els amics, en una mena de processó silenciosa, fins a arribar a l'andana on fumejava el tren que anava a Figueres. Allà, com si ens digués adéu, ens féu un petó a cadascun sense ser-hi, sense ni tan sols mirar-nos, i en acabat va pujar al tren. Vam esperar que s'assegués al seu lloc i ens col·locàrem aplegats a l'altre costat de la finestra, mirant-la a través del vidre, hieràtica, com si ni sabés que érem allà. Quan, després dels anuncis i els xiulets, el vagó començà a moure's, només poguérem veure com el seu perfil, inert, es desplaçava.

Tampoc vaig tornar a veure la Remei, ni en vaig saber res més. Aquella gent, aquella família que havia estat part de la meva, s'havia esfondrat davant meu, sota les bombes dels avions italians, la nit del 29 de maig del 37.

La desaparició de la Joana em deixà sense brúixola. Dins meu hi hagué una trencadissa de lligams, percepcions i sentiments. Era la primera pèrdua íntima que la guerra em procurava. Ja no eren sentiments solidaris envers el sofriment dels altres. El dolor, l'esgarrifança, eren en pròpia carn. La nit abans que marxés la Remei, em recordo plorant al llit, mig avergonyit de no poder retenir els sanglots. També recordo en David posant-me la mà a l'esquena, en silenci, només per dir-me que era allà. I encarà vaig sanglotar més fort.

Vostè segurament ja es deu haver adonat que, entre tant desgavell emocional, ni li he mencionat que casa meva va quedar totalment enrunada, amb el que això significava per a nosaltres. Simplement, ja no ens quedava res llevat de la vida, que ja no valoràvem gaire.

Si l'hi vull explicar bé hauré de tornar enrere. Quan el cos de la Remei aparegué mig sense vida, la mare i la Mercè van acompanyar-la a l'hospital, sabent ja que la Joana era morta. Hi havia tanta urgència per salvar els ferits que no era prioritari endur-se'n els cossos dels morts, i el de la nostra companya quedà allà, a terra, sota un llençol rebregat. En David i jo ens vam posar un a cada costat i la vetllàrem. Era estrany, tots dos sols, de nit, vetllant un cos amic de setze anys... fins que els crits urgents dels voluntaris ens van empentar i, com dos autòmats, ens vam ajuntar a ells i als bombers per desenterrar més cossos d'entre la runa. Fou espantós i llarg.

Al cap de molta estona va arribar un vehicle per endur-se la nostra amiga. Era una ambulància atrotinada. Quan ho vam entendre anàrem corrents al seu costat per acompanyar-la mentre la pujaven al furgó. Un infermer demacrat pel cansament va tancar la porta del darrere i féu un xiulet al conductor perquè arrenqués. I ens vàrem quedar allà, atònits, veient allunyar-se aquell vehicle amb la Joana a dins. Una punxada a l'estómac em féu contraure i vaig començar a vomitar fel. En David va abraçar-me perquè no caigués a pes i em va fer seure a terra. Allà, arrupits, vam quedar tots dos, en silenci, mentre la mort rondinava molt a prop els nostres noms.

Estiguérem callats, sense dir res, fins que amb la llum de les albes el meu company em va preguntar si volia que intentéssim recuperar algun objecte familiar d'entre les restes de casa meva. Vaig dir que sí, sense esma. Ni m'havia passat pel cap. En aquella llum matinal i tènue que a penes travessava la pols i el fum que persistien en l'aire, deambulàvem algunes persones que havíem sobreviscut, com ombres, buscant absorts entre el no-res. La nostra casa havia quedat esmicolada, no hi havia una paret que s'alcés més de dos metres per sobre del munt de runa. Recordo que vaig sentir com una flaire especial em penetrava els narius. Era colpidor pensar que l'esquelet de casa teva tingués una olor pròpia, que el garbuix caòtic de les teves pertinences configurés una flaire tan particular. Encara avui guardo nítidament definida aquella olor.

No trobàvem res, el trasbals, la confusió... En un primer moment semblava impossible identificar cap objecte. Una veïna del replà de dalt, que somicant buscava les seves coses al nostre costat, va advertir-me assenyalant entre la runa:

—Fill, que no és l'armari dels teus pares?

L'armari, el guardià de les nostres miserables riqueses, estava totalment esberlat. A força de remenar entre les fustes, vam poder recuperar alguns papers plens de pols i brutícia. La capsa on la mare guardava els diners; prengui-s'ho de broma, n'hi havia molt pocs. També alguna roba que jo no reconeixia, però vaig pensar que a ella la consolaria poder-la rentar i vés a saber si aprofitar. Devíem ser a la zona on s'havia desplomat l'habitació sencera. De les dues cadires no en quedava cap bocí que no fos per fer foc, i les molles desllodrigades del somier del llit matrimonial apuntaven arreu en un desordre grotesc. Furgant aquí i allà, en un racó impensat, aparegué un tros de ferro deformat. De seguida vaig saber que la meva rutlla, el meu cèrcol de tantes petites glòries, era allà, fent-me senyal d'un món acabat. M'era impossible llençar-la i la vaig deixar en el munt on posàvem les coses recuperables.

Amb en David ens anàvem desanimant després de molta estona de no trobar res aprofitable. Ell s'entretenia cercant mentre jo arreplegava les coses per dur-les a casa sense poder deixar de pensar que tan sols unes hores abans havíem desenterrat la Joana a uns metres d'allà mateix. Quan ja marxava, en David em va tocar l'esquena. Duia un llibre cobert de brutícia a la mà. Primer no vaig endevinar què era, però a mesura que ell, amb els ulls brillants, li anava traient les capes de brutícia, va anar apareixent el llibre de poemes que en Salvat-Papasseit havia dedicat al pare. Aquell tresor, com li agradava dir. Vaig agafar-lo curosament i, amb el contacte del paper, un glop d'emocions i records m'entrà pels dits de dret al cor. Aquell llibre segurament era el símbol de tota una manera finida d'entendre la vida a casa. Vaig abraçar emocionat en David, i em sembla que per primera vegada a la vida em vaig reconèixer desvalgut i fràgil, buscant refugi en els seus braços. No sé massa bé com dir-l'hi, Lluís: fins aleshores jo no havia fruït mai del sentiment d'amagar-me o, més ben dit, de protegir-me en els braços d'algú. Sempre havia estat el contrari, era jo qui prenia algú entre els meus per emparar-lo del que fos, era el paper que sempre m'havia tocat.

Vam tornar a casa, vull dir la d'en David, carregats amb els objectes que havíem arreplegat, silents, caminant per la platja plena de les restes desbaratades del bombardeig: objectes en postures impensables i en llocs absolutament incoherents. Una composició del caos.

En Màrius, en veure'ns sense casa, va decidir que la seva fos definitivament la nostra, i va desendreçar l'habitació on tenia els ormeigs de la Sarita, coses velles que li venien de lluny i que no havia llençat per si arribaven temps pitjors. Doncs els temps pitjors ja eren aquí i aquells estris no li servien per a res. De la petita habitació en va fer un cau endreçat per la meva mare, improvisant un armariet on posar quatre coses, una cadira atrotinada, una xarxa vella que servia de cortina i un llit de matrimoni.

Quan l'hi va ensenyar a la Marí, ella no sabia què dir. Ben cert que no tenia res a veure amb casa seva, però la generositat dels amics la va entendrir profundament.

—No em calia un llit tan gran —va dir ella, com per donar les gràcies.

—Per quan vingui en Josep —va somriure ell.

En Josep, què se'n devia haver fet? Ningú no l'havia oblidat però la vida era tan peremptòria que a vegades semblava com si el perfil del seu record es desdibuixés. No era per manca d'estima, senzillament sobreviure era tan cansat que no et quedava esma per mantenir cap flama encesa. Les seves cartes s'espaiaven malgrat que les paraules amoroses envers nosaltres no havien minvat. En tot cas, i per les raons que fos, no deia res de venir a veure'ns mentre nosaltres no paràvem de sentir els veïns amb notícies que en tal o en tal eren pel barri amb uns dies de permís o curant-se les ferides.

Amb la mare no en parlàvem mai. Era un pacte que vam decidir no trencar. Fins i tot més endavant, quan les cartes esdevingueren infreqüents i gosaria dir que rutinàries, no ho comentàvem mai en sentit crític. Però jo no ho entenia, i si bé de cara enfora desitjava creure que el meu heroi estava tan ocupat en les seves gestes que no tenia temps per a nosaltres, de cara endins pensava que quelcom de greu l'estava canviant o que potser estava vivint l'esfondrament de tots els seus somnis.

En la nova distribució que en Màrius va fer de la casa, a nú em va tocar l'habitació d'en David i vaig heretar el catre de la mare, tot i que no vaig poder fruir-lo gaire perquè abans que nasqués el dia ja era al port. La guerra havia donat activitat i vida als molls de mercaderies i els braços valents anaven buscats. Això em procurava feina, però havies d'aprendre a fintar els riscos que hi sovintejaven, perquè el port, i la zona que l'envoltava, era l'objectiu militar preferit dels bombarders. Però no es pensi, llavors ja tot era un objectiu militar. Hi hagué molts treballadors que no ho van poder aguantar, sentien els nervis sotmesos al pànic i van plegar de la feina. Quan es podia treballar m'hi feia tant com podia, no sabies mai del cert si cobraries, però la gent era honrada i quasi sempre t'enduies alguna cosa a casa.

Aquell estiu fou xardorós com pocs i en David havia acabat els estudis amb notes altes per no perdre el costum. D'altra banda semblava que els bombardejos s'havien calmat, i la gent retrobava una certa serenor. I enmig de tot això... No em pregunti les motivacions, imagino que seria complicat explicar seriosament per què, i hauríem de baixar als pous més recòndits de la natura humana... heus aquí que s'havien revifat els locals del Paral·lel amb una força imprevista. Les ganes de veure les dones boniques de les anomenades «revistes», i viure intensament els plaers mundans en una ciutat cada vegada més assetjada, feien que les representacions i estrenes en els locals especialitzats, amb la visió i revisió de les seves vedets, provoquessin un desfici immoderat entre els parroquians.

Fos pel que fos, això va comportar que la senyora mestressa de l'antic taller de la Remei es recordés de la bona traça que tenien la Mercè i la Marí per als menesters delicats i començaren a arribar encàrrecs amb els complicats vestits de les vedets. Per a nosaltres va ser molt important perquè, de totes les feines que podien fer elles dues, aquesta era la més ben pagada. Però a banda de l'entrada d'algun cèntim, també va significar el nostre joiós retrobament amb l'eròtica excitació d'entregar a les dones més boniques i agosarades de la ciutat els vestits que les nostres mares els brodaven i farcien. I les visites als antres i cabarets més sofisticats d'aquella Barcelona agònica i lleugera ens van permetre retrobar les «nostres noies» i retornar el somriure als nostres instints més desenfrenats.

Vaig poder comprovar que la meva heroïna, la Ninfa de Oro, anava una mica de baixa perquè els seus coquetejos amb militars d'alta graduació, involucrats fins als engonals amb el fracassat cop d'estat, havien difuminat la llum que irradiava, per dir-ho d'alguna manera. En canvi a la d'en David, la Blanca Bernard, li passava tot el contrari. Compromesa amb la República, i amb un discurs graciós i esquerrà damunt de l'escenari, que sustentava amb un cos sublim, s'havia convertit en la preferida de quasi tothom que tingués una mica de rerefons mental. O sigui que, per a sort o per a tortura d'en David, vàrem haver de portar-li moltes filigranes de poca roba. Jo seguia sense entrar-hi i no sabia què hi passava, però al sortir del camerino el meu company estava indefectiblement trasbalsat. A les últimes visites semblava que ella el tractava amb més confiança, li feia preguntes sobre els estudis i l'animava a no deixar-ho. Saltar les muralles de la discreció d'en David era una tasca difícil que jo abordava entre tafaner i desitjós.

—Es que per mi s'acosta a l'ideal de la bellesa —em deia.

—Però et fa trempar?

Enrojolat, sempre quedava enrojolat. Quan li feia aquestes preguntes, jo ja esperava que els capil·lars li omplissin les galtes de timidesa vermellosa, per això li preguntava pel broc fort:

—Et fa sentir com se t'infla?

—No seria tant això... potser sí... però... és la bellesa. Vull dir que allò que... molts pintors volen expressar en els seus quadres, o els escultors... prendre l'essencial de la bellesa i plasmar-la, ella ho fa de natura, posseeix aquest do, sense cap esforç, i puja a ensenyar-ho als escenaris. Però en ella no hi ha res de fals.

Valga'm déu! Coneixent-lo trobava coherent que ho sentís així, i l'escoltava com assentint. Però sincerament, a mi m'agradaven les coses més explícites, i la meva Ninfa potser no en sabia res, de pintures ni escultures, però de moure o commoure braguetes, en això, tenia un doctorat complet. A mi què m'importava si era falsificada, exagerada o presumptuosa tota l'exhibició d'atributs que feia, només sé que quan la mirava els botons esdevenien barrots.

Val a dir que les nostres sortides cap al Paral·lel es complementaven a les platges, que eren plenes de famílies amb xicotes i dones de bon veure. Durant l'estiu, a mesura que els anomenats nacionales avançaven, seguien arribant milers de refugiats. La ciutat era plena d'accents diferents i es mirava de continuar assimilant-los tan bé com es podia. Aprofitant la bonança del temps, a les platges de la Barceloneta n'hi dormien molts, encenien focs, menjaven el que podien i sempre hi havia algú que es feia passar la gana amb una guitarra i la pena amb un cant. Aquell era el nostre territori de cada dia.

En altres temps no ens hauríem atrevit a intentar la conquesta de baluards femenins que ens haurien semblat inexpugnables. Però la penúria de nois i que nosaltres fóssim els més grans dels joves que encara no havien cridat a les armes, ens convertia en un bé escàs i molt desitjat. Tant en David com jo tinguérem totes les oportunitats dels reis, i a fe que les aprofitàrem, cadascú en el seu estil, és clar. Visquérem nits màgiques, trobades al voltant de les flames, cants compartits, nostàlgies que omplien els ulls d'estels humits, sobtades amistats que esdevenien intenses sabent-se efímeres, mirades plenes de calentor, fugides discretes a llocs ombrívols. La fragilitat dels nostres dies ens feia aprofitadors de tot el que la vida ens podia oferir.

En David i jo, segons com girava la nit, ens esperàvem vagarejant per la platja per tornar junts a la petita casa d'en Màrius, que jeia al final, a peu de sorra. Amb els anys que tinc li confesso que he viscut alguns privilegis però guardo aquells moments, trepitjant l'arena i escoltant la mar, explicant-nos les experiències recents, una mica beguts si la nit havia sigut sortosa, repenjats l'un en l'altre, com un dels luxes més plaents de la meva jovenesa. Tant hi fot si les samarretes eren esparracades i les espardenyes esfilagarsades. Un luxe.

A voltes sèiem i en David encetava alguna conversa inesperada.

—Creus en déu, tu?

Em faig el sorprès:

—Hòstia, no!

Segueix mirant-me seriós:

—Ni tens dubtes?

Aixeco el puny:

—Cap ni un.

Em mira somrient:

—Ni quan veus tot el que ara veiem? Els estels, l'infinit, l'harmonia...

Li salto al damunt i l'immobilitzo pujant-li a la panxa.

—No em vinguis amb collonades. Si en comptes de mirar al cel mires a terra, veient el que veiem, si déu existís l'hauríem d'ajusticiar ara mateix. Jo només crec en la humanitat i, veient el que veig, tampoc crec que aquesta fe em duri gaire.

Sento com comença a riure per les contraccions de l'estómac, que li xafo:

—Ja, ja, et dius Germinal i el teu pare ha fet germinar en tu les seves idees.

I em fa, burleta, un senyal de la creu a la manera dels bisbes. Li agafo els pantalons pel cinto i l'estiro fort amunt.

—Mira, deixa't de torracollonades, prefereixo creure en el que m'ha ensenyat el pare que no en el que em pugui inculcar un capellà mentre em posa mà a la bragueta. A més a més, tu què dius! Si mai no has cregut en déu i te'n fots de la religió. Només fa quatre dies veies caure els sants de dalt dels campanars i feies una cara de satisfacció que no t'aguantaves els pets.

Posa les mans en senyal de pregària i diu xiuxiuejant:

—Sí, però tinc un secret, una petita religió. Crec profundament en la meva ignorància.

Això es complica, li baixo del damunt i em poso perpendicular a ell amb el cap sobre la seva cama.

—I què vols dir?

Una pausa. Em posa la mà a l'espatlla que li cau a prop:

—Que com més miro d'aprendre més m'adono de tot el que ignorem. Es com si la persona tingués un espai immens que no habita amb el seu coneixement, que el sap ple però el sent buit perquè no el pot explicar. El que som, d'on venim, què ens espera... o d'on vénen els nostres sentiments, les nostres angoixes, les bogeries, les...

—Les bajanades de sempre? —el tallo, però mirant-lo perquè continuï parlant.

—Potser sí. Però mira, la por que provoca a l'ésser humà aquesta ignorància sobre si mateix i les coses que l'envolten fa que es refugiï en la creença d'un déu i de l'analfabetisme n'acaba fent una religió. És per això que a l'església li fan tanta por els descobriments científics o el coneixement. I no tan sols pel que diuen. A l'església tant li fot si la terra és rodona o plana, el que la fot és que aquest espai d'ignorància es redueixi perquè, cada vegada que ho fa, el seu déu o el seu poder, que més o menys és el mateix, també queda reduït.

Aixeco el cap i el miro:

—Collons, ja n'arribes a fer, de voltes. Jo de la meva ignorància en dic ignorància i prou. No és més curt pujar dalt del campanar i vinga santantonis avall?

Però la veu que em fascina em respon:

—No, company, no t'ho creguis. Això servirà perquè algun dia algú els pugi una altra vegada, i més amunt.

Canvi d'estratègia:

—La tia amb qui has estat, t'ho ha fet bé?

No el veig però segur que ja s'està posant vermell, tanmateix em contesta airós:

—M'ha fet coses amb les quals la meva ignorància s'ha fet més petita —em diu mig somrient. Li foto mà a la bragueta, sacsejo fort i trec la mà.

—Tu el que tens petita és la titola, i com vols que et creixi si et passes el dia amb aquests pensaments? Vinga, anem.

Jo ja l'entenia, però m'agradava provocar-lo. Ens vam aixecar i férem la curta distància que ens separava de casa seva. Sempre va ser així, jo davant seu havia de ser mig fatxenda, pinxo, desvergonyit, com si això em pogués fer més valuós al seu costat, més home, en el sentit més tòpic: complement de la seva sensibilitat intel·ligent. Em sembla, si li he de dir la veritat, que em tenia la mesura ben presa i no el vaig enganyar mai. Malgrat les meves fanfarronades em temo molt que sabia que si em gratava, només una mica, trobaria una bleda protegint-se dels seus sentiments envers ell. Ara, quan recordo el seu somriure davant dels meus embats, sospito que mai no em va creure prou bon actor per representar el paper que jo feia tan de gust.

Molt bé, deixem-ho aquí. Amb quant sucre el voldrà, avui?





DISSETENA GRAVACIÓ





vorejàvem la tardor i aquell estiu que moria ens havia permès de respirar amb una certa calma. Els bombardejos, com ja li vaig dir en la darrera sessió, havien minvat, vagi a saber per quina raó. Però duraria ben poc. Quan ens havíem avesat a no haver d'escrutar el cel atemorits, tornaren els avions feixistes amb una càrrega de devastació inaudita. Irremissiblement, la Barceloneta va tornar a ser un dels objectius principals, una mena de zona zero que atreia totes les desventures que queien del cel.

No vull avorrir-lo repetint-li els horrors d'aquelles calamitats, però van ser de tanta intensitat que es va començar a parlar d'evacuar el barri sencer. El mes d'octubre fou aterridor, cada carrer tenia els seus morts i era molt difícil trobar una família sense dol. Les cases ja queien quasi sense cruiximents de tan fràgils com eren a força d'ones expansives. Els esfondraments deixaven espais buits damunt les restes del que feia molt poc eren habitacles. Podies veure les parets mestres que quedaven dempeus, pintades amb els colors íntims de les habitacions ensorrades. Les separacions dels envans caiguts quadriculaven rares composicions cromàtiques. I, de tant en tant, algun objecte s'havia resistit a caure, un estri de la casa, un quadre, un joguet, i quedava allà, a la vista de tothom, en una exposició cruel i sorprenent per als veïns que ho descobríem.

S'ha parlat poc dels quasi tres mil morts per les bombes a Barcelona, de les quasi mil cinc-centes tones de bombes i obusos sobre la ciutat, dels més de mil vuit-cents edificis cnrunats. S'ho imagina? Eren les darreres formes de guerra, amb nous armaments i nova tecnologia, estrenant-se i provant-se aquí, a iniciativa del feixisme.

—No marxaré de casa, jo no seré un refugiat. M'hauran de treure d'aquí amb els peus per davant.

Jo, que havia conegut en Màrius en la seva vessant més calmosa, vaig intuir el pescador avesat als temporals quan deia aquestes paraules. Tanmateix, molta gent començà a abandonar el barri. La població de la Barceloneta d'aquells temps, uns trenta mil en total, érem un barreig d'emigrants fugits de la pobresa espanyola i camperols catalans que fugien de la gana que es patia a les comarques més humils. Molts havien trobat feina al port o la indústria veïna del Poblenou. Dels que tenien les cases familiars a pagès en marxaren bastants, esperant que arribessin temps millors. També els que tenien parents o amics a parts més protegides de la ciutat hi buscaren recer. Tot i això, al barri s'hi va quedar molta gent que no va voler, o poder, abandonar-lo, malgrat les directives d'evacuació.

Per si faltava alguna calamitat, a mitjans de novembre en Màrius caigué malalt i arraulit de dolor. L'esquena, les cames, cada centímetre del cos li feia un mal que el paralitzava. Se'l veia espantat d'haver de fer el més mínim gest. Va ser al tercer dia de veure'l en aquell estat que en David va decidir prendre la iniciativa i fer de cap de família. A l'hora de dinar, en un to de veu ferm que li desconeixia, anuncià que aquella tarda ell i jo trauríem la Sarita per anar a parar les xarxes.

Silenci. Ningú no ho posà en qüestió. El seu pare no tenia esma ni per escoltar-lo. La Mercè i la Marí sabien que estàvem parlant del menjar de tots nosaltres: el peix ens alimentava i ens donava la possibilitat de bescanviar-lo per les coses que més necessitàvem. Jo procurava mantenir un posat seriós i de conformitat, que no se'm notés que per dins estava joiós, i bocabadat perquè el meu company no m'havia dit res i la notícia m'agafava per sorpresa. Però no m'emprenyava gens, al contrari, m'indicava que comptava amb mi com si fos ell mateix. I d'altra banda em divertia imaginar com acompliríem el seu atreviment, perquè si ho sabíem quasi tot de les barques també ho ignoràvem quasi tot de les pesqueres.

Dit i fet. Després dels quatre preparatius i d'escoltar les adolorides indicacions d'un Màrius desesperançat, decidírem sortir només a rems perquè la llatina hauria sigut del tot inútil, no feia ni un bri de vent. Ens allunyàvem de la platja jugant a mesurar qui era més forçut i qui podria fer girar la barca al seu favor amb l'embranzida del rem; i així, en aquest joc, la Sarita dibuixava ziga-zagues a la pell de l'aigua.

Quan ens va semblar que havíem arribat a lloc ja faltava poc per a les albes del capvespre i vàrem llençar les armellades amb els senyals on més o menys ens havia dit el pare d'en David, mirant de memoritzar algunes marcacions a la costa que de tornada ens permetessin retrobar el lloc. Després, mandrejàrem una estona en aquell entorn plàcid, només pel plaer d'estar junts, parlant de tot i de res, mentre a l'horitzó el perfil de la ciutat s'esmorteïa. Per tornar, vaig dir-li al meu amic que vogaria jo i que es posés davant meu per equilibrar la barca. Vaig enfilar la proa a la costa i vaig agafar-m'ho amb calma perquè el nostre fanal feia una llum tènue que em deixava entreveure el meu amic sense impedir-me d'enquadrar-lo entre els milers d'estels fulgents que eren allà i no sabien res de guerres ni misèries. Només hi eren per a nosaltres.

Quan vam tocar sorra, una lluna mig mora s'enfilava per llevant, però anàvem massa cansats per gaudir d'aquestes visions. A l'entrar a casa ja tots eren al llit, però la Mercè ens havia deixat pa sucat i una espelma. Vam calmar el forat a l'estómac i, com una part més de la feina, ens adormírem mig vestits damunt del llit.

Encara era fosca nit que en David em va desvetllar amb veu de no voler molestar els altres, sacsejant-me:



—Au, anem, tenim més d'una hora de camí abans que despunti el sol.

Només ens posàrem la roba a lloc i ja érem fora. El temps no havia canviat, seguia serè i sense vent. Havíem deixat la Sarita a punt perquè fos fàcil salpar a les fosques, amb la proa avarada a la sorra, lligada a una estaca, i un mort llançat per la popa. Vam fer el possible per no mullar-nos els peus i, un cop a dalt, fou en David qui va voler remar sol. La lluna era més alta. Va fermar els rems als escàlems i començà a vogar com ho fan encara els vells pescadors: amb precisos i curts moviments dels braços, de cara a proa. La barca obeí els gestos ferms d'en David i per una estona semblava que flotàvem entre l'aigua i el cel. Jo no volia adormir-me, m'agradava veure el perfil de la ciutat amb la mitja lluna penjada al costat de Montjuïc, el cos d'en David perfilat en aquell entorn. Secretament feliç, en el silenci d'una nit màgica.

Devíem haver fet més de mig camí quan ens semblà sentir un so a proa. Era un soroll somort. Sí, un soroll greu i llunyà s'acostava per proa. En David va deixar de remar, expectant. Escrutàvem davant de la barca sense veure res ni entendre d'on sorgia, però aquell soroll s'acostava incessant, imponent. Un gran vaixell sense senyals? No, el veuríem. Ja era més a prop. Un tro solitari i llunyà? No, era un soroll constant i creixent. Quasi ja el teníem al damunt... Avions! Eren bombarders! Molts. Imponents. Volaven baixos. Tot i la poca claror de la lluna poguérem veure els seus perfils, metàl·lics, quasi negres, i com s'acostaven alineats. Quedàrem allà immòbils, petits enmig del mar, garratibats, impotents mentre per damunt dels caps ens passava aquella ferralla en direcció a la ciutat. Malgrat la nit i la consigna de llums apagats, Barcelona es veia diàfana a l'horitzó. Aquella lluna mig mora els guiava perfectament per abocar-hi la mort.

I va ser així com involuntàriament assistírem, des del mar, al bombardeig de Barcelona. Espero que no li estranyi si li dic que el que vaig veure fou un impacte visual tan terrible com meravellós. Des d'aquell lloc de privilegi vèiem el gran llom de la ciutat que pujava cap al Tibidabo esclatant per estranys volcans de foc que s'alçaven a ratxes, marcant un camí d'espant que decidien al cel. També veiérem com els grans focus de la defensa antiaèria llançaven llum contra la nit, en feixos bellugadissos que pretenien caçar els voltors, sense encertar-los, i que nosaltres percebíem perfectament des d'on érem. Les bateries de la part alta de la ciutat i del Carmel disparaven espurnes a cegues cap a un lloc del cel massa llunyà d'on volaven els bombarders. Quina imatge, senyor director, si l'hi sabés explicar millor. Alguna vegada ha intuït la bellesa de l'apocalipsi? Doncs allà, enmig del mar, on el reflex de l'horror es duplicava en la calma de l'aigua, nosaltres n'érem espectadors esgarrifats. I meravellats.

La majoria dels estralls foren a la part central de Barcelona. No vèiem cap esclat a prop de casa, ni tan sols a prop del barri. Muts, miràvem de col·locar cadascuna de les explosions en llocs precisos de la ciutat. Però cap a prop de casa. Quan els esclats en cadena van cessar, vam observar com els avions feien una gran volta travessant l'aura de la lluna i tornaven cap a nosaltres. No va passar gaire estona que ja podíem sentir els seus morros d'acer passant per damunt nostre, amb aquell soroll que remou el més profund del ventre.

—Fills de puta —repetia en David.

—Tornem, anem a mirar què ha passat —vaig dir apressat, però ell no es va moure, se'l veia enverinat però amb la serenor de sempre.

—Si marxem ara ho perdrem tot, i jo diria que no ha passat res ni a casa ni al barri. No falta ni mitja hora per les albes, val més que esperem, recollim i anem.

El silenci ens va embolcallar de nou, però dins nostre ressonaven els xiscles que sortien de cadascun dels incendis que vèiem tan preciosament dibuixats a l'horitzó. Quina sensació més estranya, senyor director. Era una bellesa tan aterridora. Quedàrem allà una estona, esmaperduts, amb un nus a l'estómac. Tòt havia passat tan de pressa. Però la natura no entenia de ritmes atrafegats i, a l'horitzó, les albes preparaven parsimonioses el regnat del sol. La ciutat ja no era un joc d'ombres i focs, ara s'entreveien els edificis i algunes fumeroles assetjant-los. I quan finalment el sol ens tocà la cara, ja ho havíem enllestit tot. La pesca no fou abundosa però sí suficient per menjar uns quants dies. I érem vius. No podíem demanar gaire més pels temps que corrien. Vam seure al banc central de la Sarita, cadascun amb el seu rem i la seva ràbia, d'esquena a proa per fer més força, i sense dir-nos res vogàrem cap a la platja, fendint l'aigua amb tota la potència d'uns braços musculats d'angoixes.

La Mercè i la mare ens esperaven, però amb el posat tranquil, perquè feia estona que ens sabien sans i estalvis. Tal com havíem previst, al barri no havia caigut cap bomba. Aquell dia havien rebut uns altres.

Estic cansat, senyor director, no sé on sóc. No és que em falli la memòria, solament em fatiga explicar-la...





DIVUITENA GRAVACIÓ





d'aquell segon nadal en guerra no en recordo gaire cosa, només que va ser molt més trist que el Nadal anterior. I si bé se'ns volia presentar la batalla de Terol com un èxit important i encoratjador, ja no s'ho podia creure ningú. Imagini's que fins i tot la Loteria Nacional es va celebrar a Barcelona, perquè ni Madrid ni València ja no eren prou segures. El que això significava ho va entendre tothom, fins els que no tenien ni un cèntim per comprar la butlleta. Malgrat tot, procuràvem mantenir una actitud animosa de cara enfora, com si l'optimisme dels diaris i les ràdios fos veritat, encara que només observant un mapa ja n'hi havia prou per fer-se una idea de fins a quin punt la República anava perdent terreny i quedava tenallada.

La meva mare no dissimulava el cabreig amb la «seva» França republicana. Anava indignada fins al coll perquè el seu país tancava les fronteres i no deixava que ens arribessin ni les armes ni els ajuts que venien d'altres països del món. No van servir de res la legitimitat de les nostres institucions o el feixisme sense atenuants dels colpistes. El govern francès argumentava que ho feia en nom de la neutralitat, sabent perfectament que ni Itàlia ni Alemanya no en serien mai, de neutrals. Fou una ignomínia per tots els valors que representava la República francesa. Una ignomínia i un error descomunal. No passaria més d'un any que la història escarniria amb una guerra espantosa la hipocresia dels seus dirigents.

Fred, gana, bombardeaos i una situació militar agònica anaven cruspint la moral dels civils i ja ningú que tingués un bri de seny estava per festes. Si li he de ser sincer, a banda d'un bombardeig que va endur-se més de seixanta persones el mateix dia de l'any nou, em costa recordar alguna cosa d'aquelles festes de Nadal. Tan sols que el pare no vingué. I la seva mancança feia encara més pesant la llosa d'una absència que durava des de l'inici de la guerra i que la mare i jo ens prohibírem interpretar com un desinterès cap a nosaltres. Què li passava, al cor d'aquell home? Què veia o vivia per separar-nos d'ell d'una manera tan decidida? La mare podia entendre que la deixés sense el cos perquè era l'eina que una guerra necessitava, però no poder sentir el seu alè li era insuportable.



Jo era jove, m'imagino que coratjós, però el cor ja no sabia on mirar per no encongir-se més. Tot i que era un esbojarrat, o jugava a ser-ho, el món estava infinitament més boig que jo. Finalment, i per sobre de tot, estava enamorat. I, com l'hi diria, en aquell entorn i amb els meus anys, la força dels meus sentiments transcendia per damunt de tot el que em passava. Com no hauria de ser així? El meu amor per en David començava a ser l'única flama lluminosa que no s'extenuava, que no s'esllanguia mai.

El dia 7 de gener les sirenes de les alarmes udolaven un altre bombardeig. Era fosca nit. Sortirem tots de can Màrius per anar al refugi. Els joves havíem après a córrer dissimulant el pànic. Sempre havíem d'esperar els grans, que suportaven estoics que els féssim bromes sobre les seves dubtoses condicions atlètiques.

Al barri, d'una manera curosament organitzada, a cada veí se li havia assignat el refugi que li corresponia. També s'havia previst un marge sobrer per a la gent que estigués de pas, així es garantia que tothom trobés sopluig de les bombes. Li puc assegurar que estava ben pensat. Com que ja teníem pràctica en aquests menesters, tots plegats ens havíem avesat als comportaments que una situació d'emergència requeria i la gent els executava amb una certa familiaritat. Quan no anaven mal dades, les trobades dins del refugi esdevenien col·loquials, o si vol, familiars. Els més grans portaven una ganyota de cansament a la cara, però si a més a més havien fet la cursa sentint el roncar dels avions o el xiulet de les bombes caient a la vora, afegien un punt més d'esverament a l'expressió. La gent, quan era a dins i esperava la primera bomba, patia indefectiblement un reflex que els feia mirar cap amunt, com si no hi hagués la volta del túnel o la poguessin travessar per veure com els voltors de ferro s'acostaven. Quan les bombes queien lluny, paràvem l'orella per endevinar si s'apropaven o no. Ens férem experts a endevinar distàncies i preveure trajectòries. Si les explosions s'allunyaven, la gent es relaxava i xerrava de qualsevol cosa. Però si tornaven, es feia un silenci sepulcral, i mai tan ben dit, perquè tothom sabia que més d'un refugi s'havia esfondrat i havia enterrat els desgraciats que s'hi aixoplugaven.

Amb l'explosió propera d'una bomba, els infants més petits començaven a xisclar, les mares a somicar, unes mirades es perdien al terra, d'altres miraven amunt entre aterrides i desafiadores. Veies homes madurs i molt fets amb expressions d'esverament, fent ganyotes de por. Quan alguna esclatava tan a prop que feia trontollar el túnel i queia pols o morter del sostre, molts braços cobrien els caps espasmòdicament. Jo no podia evitar aixecar les espatlles fins a tapar-me les orelles. No m'agradava fer-ho, em semblava que era un gest de covardia, i més veient com en David només abaixava les parpelles, concentrant-se i deixant el cos totalment relaxat.

Aquella nit caigueren tan a prop que durant una estona vaig pensar que no en sortiríem vius. Poc després, quan les sirenes van anunciar que ja no hi havia perill, vam començar a sortir en ordre però nerviosos, amb ganes de deixar aquell pou claustrofòbic i veure què havia passat a fora. Sabíem que, havent caigut les bombes tan a la vora, forçosament veuríem desgràcies. Encara no érem al carrer que el fum ja ens envoltava. Tots els senyals de l'horror eren allà, però encara no vèiem on havien impactat les bombes. Els cinc vam fer junts i entre penombres els pocs metres que ens separaven de la platja per veure si la casa d'en Màrius havia sofert algun impacte. Mentre corríem cap a la cantonada, rodejats d'altra gent, vèiem la lluminària d'un foc en aquella direcció i això ens féu témer el pitjor. Però la imatge que ens esperava no era la que temíem.

L'Escola del Mar estava en flames, com una teia encesa cremant els darrers somnis.

Aquell edifici de fusta... li havia dit que era de fusta, oi?... no havia resistit l'explosió d'alguna maleïda bomba i s'havia esfondrat com una joguina per convertir-se en una pira de bigues enceses. Com un far assenyalant el final d'una altra esperança. Potser per a alguns, com en David i jo, de l'esperança a seques.

Vaig començar a córrer cap a la façana principal per anar a apagar inútilment no sabia ben bé què, però vaig notar de seguida que en David no em seguia. En girar-me per buscar-lo el vaig veure enllumenat pels reflexos de les flames, paralitzat, les llàgrimes vessant-li. M'hi vaig acostar i el vaig abraçar per dir-li a cau d'orella:

—Anem, anem a salvar el que es pugui. Anem!

Però en David estava inert, i quasi no el vaig sentir quan em contestà:

—La Nausica.

Ostres, la Nausica, com no hi havia pensat! Va fer una pausa i ja més decidit va continuar:

—A la porta principal, no. Anem pel cantó de la platja. Potser les bombes no l'han tocat.

Sabíem que normalment l'avaraven més a prop de l'aigua que de l'edifici. L'un al costat de l'altre, ens vam posar a córrer fins que notàrem la sorra a sota els peus. Aquell era el nostre terreny. Però anàvem desorientats, encegats pel fum i la suor que ens penetraven els ulls. Hi havia moments que no vèiem res. I sobtadament aparegué allà, prop del mar, amb unes mampares enceses que quasi la fregaven. Ens hi vam acostar saltant per damunt d'objectes que l'explosió havia llançat, ensopegàrem, caiguérem, res no era important. S'hi havien desplomat un fotimer de fustes al damunt però cap d'encesa. Ens vam mirar i sense dir-nos res vam netejar una rotllana al voltant de la barca per protegir-la, soterrant les fustes inflamades a la sorra. Respiràvem acceleradament, la suor ens queia a dolls per la calentor de la pira i la tensió.

Quan el foc ja no fou un perill per a la Nausica, vam començar a buidar-la dels trossos de bigues i tota mena d'objectes que, llançats per l'explosió, li omplien el ventre. Va ser aleshores que a poc a poc li descobrirem el costellam i vam poder comprendre l'abast de les ferides. Desconjuntada per l'ona expansiva, les llates separades, moltes quadernes arrencades de la quilla... Difícilment aquella barca podria tornar a navegar sense que un mestre d'aixa l'estimés molt de temps. I encara més difícil que es tornés a amarinar carregada d'infants per escoltar les paraules del mestre Llull en la veu engolada d'algun professor emocionat. Més ben dit, això ja seria impossible per sempre més. Ho comprenguérem tots dos perfectament. La Nausica només era un desgavell de fustes, però per a nosaltres era tant més que això. El seu desballestament se'ns imposà com un avís definitiu: la nostra adolescència s'havia consumit sobtadament.

Fins a aquell dia, la caiguda dels meus somnis em provocava un buit que jo omplia amb la inconsciència d'un altre somni. Però amb la fi de la Nausica vaig percebre com si aquell vaivé de morir i renéixer s'hagués estroncat. Allò que moria ja era per sempre.

Gosaria dir-li, Lluís, que als símbols no se'ls ha de donar massa importància. Jo no hi crec gaire perquè n'he vist caure tants... Finalment només són això, símbols, i el dia a dia dels humans trepitja per terra ferma. En aquells anys que em tocà malviure se'm van esfondrar ideals, somnis, ideologies, projectes, horitzons, i l'ensorrament de cadascun d'ells em feia sentir més orfe. Vaig ser observador de com els déus queien esmicolats dels altars del meu Olimp, l'un darrere l'altre, empesos per un cicló de devastació humana.

En David, imagini's, quedà profundament desvalgut i, per uns dies, aquella serenitat que jo admirava tant només fou la cínica expressió de la tristesa i el desànim. La Nausica no navegaria més, com tampoc ho farien, en els temps a venir, els vaixells del coneixement, la cultura, la sensibilitat: tot allò que el feia somiar i viure. El món en què ell pensava poder tenir un lloc s'enfonsava sense remei i en el cel no hi havia cap signe que prometés esperança. Si li he de ser sincer, ni l'esfondrament de la casa dels pares em va provocar tant de desconcert. D'alguna manera, fou com si haguéssim perdut l'última llum precisa en un horitzó tan confús.

Mentrestant, el rumor que el desesperat govern de la República cridaria a files la lleva dels que havíem nascut els anys 19 i 20 augmentava dia a dia. Això volia dir que les coses anaven molt malament al front. Tanmateix, i si li he de ser sincer, a mi no em preocupava gaire, encara mantenia les ganes d'alguna heroïcitat sublim. Però molta gent de la generació dels pares, i més grans, s'indignaven en sospitar que poguessin reclutar unes quasi criatures quan ja tots els homes que servien per a alguna cosa estaven mobilitzats. A més a més, molts pensaven que quedava ben poc per defensar. L'avançament de les tropes rebels era inqüestionable i ningú discutia que la guerra anava per mal camí. La fatiga i el desànim eren uns cores que rosegaven les poques conviccions de la gent. Per què doncs sacrificar inútilment els més joves i inexperts? Quan a taula sortia el tema, la mare i la Mercè mostraven les seves temences, però fins i tot elles, que eren unes magnífiques catalizadores de mals averanys i expertes predictores de cataclismes, no acabaven de creure's que els prohoms de la República gosessin enviar-nos a les trinxeres.

Doncs bé, una altra vegada les malastrugances es van acomplir. I ho feren generosament. En David i jo vam rebre amb dos dies d'antelació, tal com l'hi dic, només dos dies, la citació oficial que ens obligava a presentar-nos el 28 d'abril al CRIM del nostre sector, que era el nom fatídic del centre de reclutament.

Fou un daltabaix difícil d'explicar. La Marí renegava en francès i algunes millores autòctones que havia après pel camí. En canvi, la Mercè jugava les seves cartes preparant tots els papers mèdics que podia reunir sobre la malaltia del seu fill, mentre no parava d'aconsellar-li que facilités que el rebutgessin per les armes. En David ho vivia confós. Fer servir la malaltia per no anar al front el violentava. No volia que el prenguessin per un covard i recordaré sempre com em mirava, demanant-me ajut. Però aquí sí que topava amb una roca. Ni per un moment em vaig fer còmplice seu, jo no el volia de company a cap trinxera. Només desitjava que res no li pogués fer mal fins que jo tornés convertit en un heroi i, evidentment, amb violins i trompetes sonant espaterrants perquè es sentís ben orgullós de mi.

En qualsevol cas, allò que molta gent temia havia arribat: les lleves de disset i divuit anys també anirien a files. No li explicaré els drames i les indignacions que això va provocar en gran part de la població. Tothom que no fos cec o fanàtic comprenia que s'estava perdent la guerra i que s'enviava els adolescents a l'escorxador. I no foren conjectures, jo en vaig ser un i l'hi puc testimoniar. Encara avui se'm fa difícil d'entendre com en Negrín i els de la seva colla van gosar reclutar uns desgraciats com nosaltres per enviar-nos a la que seria la batalla més despietada i sagnant de tota la Guerra Civil, la batalla de l'Ebre.

Un dia abans, el 27 d'abril, vaig anar a la caixa de reclutes a fer-me la revisió i perquè em donessin l'uniforme i tot el que cnlgués. En David aprofità per dur-hi tot el patracol de papers i certificats que la Mercè li havia preparat. Ja es pot imaginar que per la meva banda vaig fer exhibició de músculs, altura, reflexos, virilitats, rapidesa, a més d'acceptar les agulles dins la meva natja dreta amb indiferència estudiada. Així que vaig passar l'examen fàcilment, àvids com estaven de musculatura fresca.

Quan vaig sortir inflat de mi mateix, en David m'esperava impacient. Estava guapo com un déu i li vaig fer el relat de totes les proves que jo havia passat victoriós sense sospitar que més que seduir-lo potser l'estava escarnint. En esgotar la meva xerrameca, ell m'explicà en un to de veu neutre que l'havien rebutjat. Sense fer-l'hi notar, dins del cor vaig sentir com si acabés de guanyar la primera batalla d'aquella guerra que m'esperava.

Tornàvem cap a casa per explicar-ho tot a la família però, com si ho tingués pensat d'abans, en David va demanar-me d'aturar-nos una estona a la platja. Recordo que li anava a fer una broma però tenia el gest massa sorrut i això volia dir que alguna cosa important tenia al pap.

—Què et passa?

—No, pensava...

—I pensar et posa així? Des de quan?

—Et trobaré a faltar.

La frase rasa em va sorprendre i més venint d'ell, però vaig salvar el posat:

—Jo també. Però algú ha d'anar a matar feixistes. Aquí estaràs bé.

—Sense tu, no.

—David, jo...

Però em tallà. Segur que hi havia donat moltes voltes i havia decidit dir-m'ho:

—No sé, Germinal, si m'entendràs. A vegades he pensat que tu senties alguna cosa semblant, bé, en realitat... no ho sé. Em sembla que t'estimo des que et conec... I quan dic que t'estimo... no sé massa com expressar-ho... vull dir que no sé si t'estimo com estimaria una noia, però a vegades penso que sí. Que t'estimo més i tot.

Va callar envermellit, mirant a terra, els ulls li brillaven, aquell blau suau... Vaig quedar emmudit pel que acabava de sentir. No era possible que allò que jo no havia gosat confessar-li per por de perdre'l, ara, aquell tímid compulsiu m'ho declarés amb un esforç titànic contra la seva vergonya i els prejudicis de la gent.

Desesperadament, jo mirava de filar unes paraules poètiques per dir-li que ell era el meu Amat Amic lul·lià. Però mentre intentava brodar alguna frase valuosa, en David em va deixar amb l'agulla als dits, perquè s'aixecà sobtadament i començà a córrer cap a casa. Vaig reaccionar tard i quan vaig agafar embranzida ja no el podia atrapar. Ell va entrar al menjador i va asseure's a redós de les mares i en Màrius, que ja ens estaven esperant. Quan vaig arribar, pocs segons després, la Mercè em mirava com preguntant-me què passava. La Marí, amb els ulls fits en una peça de roba, semblava no haver notat res. En Màrius, amb el seu dolor, ja tenia prou feina per pensar en bajanades. I ell, dominant la situació, tenia un somriure ample als llavis. El malparit m'havia guanyat en tots els terrenys. Jo tema el cor desbocat, la felicitat em bullia per tot el cos i vaig deixar-me anar rendit a la cadira, en un barreig de goig i buit a l'estómac.

Mirant-lo fixament, vaig dir de manera atropellada:

—En David s'ha salvat.

La Mercè féu un sospir d'alleujament però immediatament fixà els ulls en la Mari. Va ser aleshores que em vaig adonar que tenia el cap cot i els ulls plens d'espurnes. Vaig continuar més fluix:

—Jo he de marxar demà.

Tots miràvem la mare, que aixecava el cap lentament, mentre llançava la roba que tenia a les mans:

—A Sète, partim a Sète, els avis ens ajudaran!

Als seus ulls ja hi havia febre i cremaven els meus.

—Però mare, què dius! —vaig replicar com si no sabés que des que ens havien cridat per al reclutament ella només pensava en Sète i el seu Le Paradís, que s'havia convertit en el refugi on menaven totes les escapatòries.



La Mercè, que veia venir el desenllaç, se li va acostar discretament i li agafà una mà, però la Marí va refusar-la bruscament i seguí amb la seva dèria:

—Passem la frontera, molta gent ho fa, d'amagat... o cara a cara, finalment jo sóc francesa!

—Mare, només amb l'edat que tinc ja sabrien que estic fugint. Tu ets francesa, però jo no. M'agafarien i em tractarien com un desertor. I el pare? El deixem? Jo no puc fugir mentre ell se la juga per nosaltres...

De cop fou com si li hagués tocat un ressort que la féu esclatar del tot:

—Per nosaltres? Dius que per nosaltres? Que no ho veus? Ja fa temps que nosaltres no hi som per res, en aquesta guerra.

S'aixecà de la taula, el coll solcat de nervis i venes d'on emergia una veu que ja no controlava:

—Per nosaltres? I tu, per quins nosaltres lluitaràs? Que no ho veus, Germinal? Si tu te'n vas, de nosaltres ja no en quedarà res, res.

L'esgarip que li sortí de la gola ens va esglaiar.

En Màrius i la Mercè l'abraçaren, més per tenir-la ferma i que no fes cap disbarat que no pas per consolar-la. La van mantenir un estona així fins que els crits s'anaren espaiant. Passada una estona només quedava un lament profund, la veu del seu dolor, i uns sanglots que la feien contraure's en espasmes curts.

Allò va durar un temps que el rellotge del cor sentia interminable. Molt lentament, el silenci va anar guanyant el menjador i, quan semblava que quedaríem immòbils com en una fotografia, la mare va aixecar-se decidida i se'n va anar cap a la cuina. Mentre ens interrogàvem amb la mirada, sentíem el soroll d'un pot poant aigua de la gerra i els esquitxos caient. Es rentava la cara. Devia eixugar-se la pell, repassant els contorns dels ulls per esborrar-ne qualsevol petja de llàgrima, perquè va tornar al menjador amb el semblant canviat. Va fer-se lloc, apartant la cadira per seure-hi, i només va dir:

—Apa, mengeu i després aneu a fer la vostra que mentrestant et prepararé quatre coses per demà.

Arreplegà la peça de roba vermella i va apartar la mirada de mi. No em voldria posar melodramàtic, senyor director, però vaig pensar que l'apartava per sempre.

En acabar el dinar, en David i jo sortíem d'aquella casa amb l'ànim encongit i el cor atabalat. Se'm barrejaven dos sentiments. D'una banda, pressentia la solitud en què viuria la mare quan jo no hi fos i, a més a més, sabia que incomplia tots els meus juraments de no abandonar-la mai. De l'altra, separar-me d'en David se'm feia una muntanya, quelcom d'irracional, un ofec que em premia no sé què de dintre meu. No l'hi sé explicar.

Només d'iniciar la passejada, vaig intentar dues vegades la declaració d'amor que tenia preparada, i les dues vegades ell cm va tallar. «Més tard, aquesta nit...», em deia. El que encara no entenc és per què el creia i callava.

No sé, i perdoni'm, si vostè es pot imaginar què volien dir en aquells anys unes relacions amoroses entre dos nois que a penes en tenien disset. I tampoc penso que pugui comprendre què volia dir verbalitzar-les. Era un tipus de relació mal vista o condemnada per quasi tothom, i això que eren temps en què es posaven en qüestió tots els vells esquemes morals. Com a molt, es podia arribar a perdonar una relació furtiva entre dos homes joves com un exercici físic de desfogament sexual. Però que fos al revés, que sense haver tingut cap relació física es parlés d'amor, amistat amorosa o qualsevol sentiment semblant, això era inaudit i molt més escandalós que una ejaculació ràpida darrere d'un portal i, sobretot, amb molts de remordiments. Però en el nostre cas era ben clar que el desig es vestia amb els sentiments més prohibits entre dos homes: els dels enamorats.

Fou una tarda preciosa. Un d'aquells dies d'abril en què el blau ho inundava tot i el sol feia preveure la mort d'un hivern ric de freds i privacions. Ara, recordant-ho, li puc ben assegurar que cada conversa que encetàvem era com si llancéssim àncores al sorral dels sentiments de l'altre, com per establir uns lligams que no ens deixessin separar-nos mai més.

Quan van posar el sopar a taula encara hi havia claror. La mare i la Mercè em van fer endrapar com si fos un rebost sense fons per allunyar-me de la gana almenys uns dies. Mentre mastegava, la Marí no parava de donar-me consells. Jo volia ser especialment amatent amb ella i el que em deia, no tant per fer-li cas com perquè sentis l'amor que li tenia, sense les discussions ni els esveraments de les últimes hores. Vaig maldar per donar-li seguretat de la meva tornada i que la guerra no podria amb mi. Em va ser fàcil perquè l'hi deia sincerament. Jo era un pretensiós, un cregut que suposava que els meus dots físics em traurien de qualsevol perill i que el meu cap sabria preveure la capacitat d'odi i crueltat dels humans, jo mateix inclòs. Quin gran error... Ja l'hi dic, un presumptuós!

Amb tot, la gent encara pensava que no ens durien a les trinxeres i que ens confiarien tasques de rereguarda, de logística, o sanitàries, qualsevol cosa que no fos gaire perillosa. Es comentava que ens cridaven per poder deslliurar els soldats veterans d'aquestes feines i que així podrien enviar al front homes més experimentats. Ningú sospitava que ens portarien a la primera línia de foc, sense temps per preparar-nos per a cap altra cosa que no fos ser un blanc innocent per a un exèrcit professional i bregat amb dos anys de guerra.

Ja era fosca nit quan amb en David diguérem d'anar a fer un volt. Em sembla molt que a ningú de la casa se li escapava el nostre desfici per estar junts. La Mercè ens hi va animar mentre la mare, callada, em mirava àvidament quan creuàvem el llindar d'aquella casa. Vaig pensar que desava la meva imatge en un calaix especial de la memòria. Com si em fotografiés.

Vaig insinuar a en David que m'agradaria passar la darrera nit sota la Sarita. Va fer un gest afirmatiu i ens hi vam encaminar, l'un al costat de l'altre, amb els sentiments nuats per l'angoixa de separar-nos i una conversa pendent sobre els impulsos que ens enfollien. Tots dos estàvem intimidats. Maldestres, vam començar a repassar anècdotes de quan érem petits, rient per res o quasi res, amb els noms de les persones que ens havien marcat l'adolescència, evidentment, el senyor Ramanguer entre els primers... la Mireia... també la Joana... Ens traguérem les espardenyes per caminar per la platja com ho fèiem sempre, sentint com els grans de sorra intentaven penetrar fins als llocs més recòndits dels peus, com quan érem petits, i ens feien un mal plaent que els dos coneixíem bé. Ja al costat de la barca, vàrem apartar els pals més bruts de sèu i ens asseguérem com havíem fet tantes vegades abans, l'un al costat de l'altre, escoltant embruixats l'aigua que quasi no vèiem. Ja feia hores que jo necessitava esplaiar-li tot el que em feia sentir. Si no ho deia ara, no l'hi diria mai.

—Jo també —vaig deixar anar.

En David em va mirar, no sé si sincerament sorprès.

—Que jo també. Que m'agrades molt i em sembla que m'agrades més que no m'ha agradat mai cap noia i que, quan penso en tu, tinc desig del teu cos. I que abans de partir vull que ho sàpigues. I que quan acabi amb la guerra vindré aquí per continuar estant amb tu, si tu vols. Ara al món no hi ha res que estimi tant com tu. Ets el meu Amat Amic.

Ja ho havia dit! Jo no acostumava a passar vergonya per quasi res, però no li amagaré que aquell dia em tremolava la veu perquè també em tremolaven tots els músculs que la fan possible. Per cert, quan ell va sentir l'expressió del mestre Llull, un estel li va passar pels ulls i vaig pensar que l'havia encertat de pic, orgullós d'haver quedat com un amador culte. I encara em vaig estremir més del que ja ho estava.

No em va contestar. Va girar-se suaument, i només em va dir:



—M'abraces?

Si feia una estona el món s'havia aturat, ara em començava a donar voltes. S'ajaçà al meu costat donant-me l'esquena, esperant-me. El cos em recordava quant de temps havia desitjat aquest moment. Sentia com em bullien la sang i el sexe. Em vaig estirar per abraçar-lo i vaig notar-me perfectament acoblat a la seva esquena. Ja no em feia vergonya que sentís el meu sexe abrandat, al contrari, m'agradava que sabés fins a quin punt el seu cos m'agradava. Tímidament, la meva mà va començar a acaronar-lo, a resseguir les formes que tant havia desitjat tocar. Ja es deu imaginar que només amb tocar-lo ja vaig començar un camí d'excitació desenfrenada. Vaig baixar la mà per fora dels seus pantalons fins a tocar-li el sexe, que estava ferm com el meu. De seguida vaig veure venir que allò duraria poc i que jo arribaria a l'ejaculació immediatament. Vaig fer tots els possibles per frenar-ho, allò de prémer les natges o creuar els engonals, res a fer, i, veient que no tenia aturador, em vaig obrir al plaer i em vaig deixar escórrer. El meu sexe dins la roba i el meu cap a l'univers.

Què vol, era l'acompliment d'un desig servat durant anys i sobretot era la joia de veure que el meu company hi estava d'acord, que el seu sexe també ho desitjava i tot plegat obrint portes a una relació transcendent per als dos. Ja veu, després de tant de temps, amb quina facilitat em poso com una bleda només de recordar-ho.

La meva vida sexual no ha estat pobra en la quantitat i no em queixaré pas, però la qualitat d'aquella passió, sentir desig o com en vulgui dir, només l'he pogut sentir amb en David, i ja veu que no li estic parlant d'una trobada eròtica de grau avançat. Però continuo. Quan vaig acabar de treure tot el que tenia a dins, i perdoni l'expressió, vaig desbotonar-li com vaig poder els pantalons, que en aquells temps no eren pensats per entrar-hi de pressa. Vaig agafar-li el sexe, sentia com palpitava, i quan vaig començar a amanyagar-lo vaig notar com tot ell em mullava la mà mentre el seu cos panteixava. L'hi vaig estrènyer, acaronar, m'agradava la seva humitat, i, si li he de ser sincer, els meus motors eròtics ja tornaven a arrencar. Però en David, amb una suavitat extrema, va prendre'm la mà amb la seva mentre amb Paltra es desbotonava només un botó de la neta i humil camisa per, dolçament, posar la meva mà entre la seva roba, per allà on batega el cor.

Vàrem quedar-nos així abraçats les poques hores que ens quedaven d'estar junts. Tant era si algun múscul es queixava d'aguantar la mateixa postura massa estona. La música seguia sonant.

Amb les albes que despuntaven, ens vam moure fins a quedar asseguts de cara al mar, com si haguéssim decidit que el sol apareixeria només per a nosaltres. No hi havia cap nus tens, com sol passar després de la primera vegada entre moltes parelles. Tot era suau, i distès, i calmós.

—Estàs animat per marxar? —va preguntar-me.

—Home, ara em quedaria aquí per sempre i que la guerra s'ho fes sola.

Va somriure i amb el seu cos va donar-me com una empenta de complicitat. Jo vaig continuar:

—M'agradaria demanar-te una cosa però potser et sonarà malament.

—Doncs a hores d'ara ja no sé què em pot sonar malament de tu.

—Potser et sonarà una mica... no sé... M'agradaria marxar amb una foto teva a la cartera —amb els ulls baixos, perquè això només es demanava a la noia que t'agradava.

En David va fer un somriure tan ample com la mar i tan calent com el sol que s'aixecava a l'horitzó. Es posà la mà a la butxaca i d'entre dos trossos de cartró que feien de protecció, lligadets amb un cordill, tragué una foto seva que jo no havia vist mai abans, només amb la seva cara, mirant-me, i uns pocs dits de l'espatlla, no sé, com un artista dels antics. Quasi rient em va dir:

—Doncs jo patia perquè em semblava lleig dir-te que volia ser el teu padrí de guerra, a banda que amb les pitjades de les teves mans de fa una estona em pensava que els cartrons no resistirien. Però ja veus, està sencera. Pren-la, és per tu, perquè et faci companyia i perquè sàpigues que jo també t'espero.



Estic segur, Lluís, que mentre m'escolta deu pensar que estic molt tronat. Doncs aniré més lluny. Si vostè acaba fent una pel·lícula de tot això que li explico, aquí hi posarà música, n'estic segur. Però sàpiga que la meva, la que vaig sentir i que recordo perfectament, sempre sonarà millor que la que cap compositor talentos li pugui fer. I és que quan són els teus sentiments els que fan música... és una altra cosa. Té raó, només sentint-me ja veig que estic tronat.

Continuo. Vaig arribar a l'estació de França de bon matí. Per aconseguir anar-hi sol vaig necessitar la complicitat d'en David. No podia suportar la idea de veure la mare feta un mar de llàgrimes. I encara menys no poder fer un llarg petó de comiat al meu amic. Així que vaig dir malament l'hora i vaig sortir de casa fent creure a la Mercè, en Màrius i sobretot a la mare que tornaria abans de marxar definitivament. Només en David sabia que anava de veres, i més tard seria l'encarregat de continuar el drama.

No vaig voler que vingués a l'estació. Ho va entendre.

—Ep, torna, t'esperaré sempre.

Vaig sentir com en David, que m'havia acompanyat per la platja un centenar de metres, m'ho deia del fons del cor, acomiadant-se.

—Jo miraré la foto cada dia.

Si no hagués apartat els ulls d'ell, no hauria trobat forces per deixar-lo. Vaig repetir el gest del pare, em vaig tombar d'esquena, vaig aixecar el puny i vaig cridar:

—No en deixaré ni un.

No vaig gosar girar el cap.





DINOVENA GRAVACIÓ





l'estació de trens era un caos colossal, amb milers de nois sense rumb i d'una joventut tan notòria que feia l'efecte que aquella massa de xicots era allà més per iniciar les colònies d'estiu que no pas per assumptes d'exèrcits i guerres. Farcells, carmanyoles, pares i mares que els acompanyaven. Molts feien cara d'infants espantats per més que alguns dissimulàvem prou bé. En tot cas, amb gran confusió i amb molts crits i enrenous, cadascú s'anava col·locant al grup on l'havien destinat. En el meu cas era relativament fàcil i no em costà gens, perquè els de marina érem pocs i perquè els oficials que ens esperaven se'ls veia de lluny amb els seus uniformes blancs. La majoria dels reclutes mariners érem dels pobles pescadors de la costa de Girona i Barcelona. M'imagino que la Barceloneta la devien incloure en aquesta categoria.

Li puc ben assegurar que quasi cap d'aquells centenars o milers de reclutes no sabíem què collons anàvem a fer en aquella guerra, però els destinats a marina encara anàvem més desorientats perquè dubtàvem que a la República li quedés cap vaixell flotant enlloc. Quan finalment, i després de moltes hores, poguérem sortir, ens va tocar un tren curiós que avançava un dia i reculava l'altre. Recordo que Sitges la reconeguérem almenys tres vegades. Ho vivíem primer animats, encuriosits, després avorrits, per acabar fastiguejats d'un viatge llarg que seria un fidel preàmbul del que ens esperava i que va durar més de dos dies. S'imagina? Tot plegat per arribar a Reus. Al final ens van hostatjar a prop de la ciutat, a l'anomenat Parc Samà de Montbrió... Per cert, Lluís, ho coneix? Un lloc preciós malgrat l'excés dels ornaments modernistes... Perdoni. Ja ens hi esperaven uns quants centenars de reclutes, la majoria de la part meridional de Catalunya, que completarien la nostra unitat. Nois que venien de Cambrils, l'Ametlla i altres poblacions costaneres. Vam configurar un ramat de mariners no massa gran i ens van transportar, sense que ningú ens digués per què, primer a Botarell, després a Morell, fins que finalment ens instal·laren a Garcia, al costat del gran riu Ebre. Deixi'm dir-li que en tots aquests dies no hi hagué cap instrucció militar que no pogués considerar-se una xarlotada. Però si vull acabar bé la sessió d'avui valdrà més que no n'hi parli.

Jo ja havia perdut l'esperança de pujar a un vaixell de guerra i morir heroicament com en els quadres antics de les batalles famoses. Veient com anava tot plegat, estàvem convençuts que érem allà per atrinxerar posicions a la nostra riba i resistir l'embat dels feixistes quan tard o d'hora decidissin travessar el riu. Val a dir que això, als de marina, encara ens despistava més, perquè si es tractava d'atrinxerar i defensar, què collons hi fotíem nosaltres, allà? La resposta vingué per un camí inesperat. Com ja li he dit, de la nostra lleva n'hi havia molts que provenien de Cambrils, Salou, l'Ametlla i d'altres viles properes. Alguns d'aquests xicots s'assabentaren pels seus pares que el govern de la República havia requisat les barques de pesca dels seus familiars i que les estaven transportant cap a l'interior del país. No ens calgué gaire imaginació per concloure que les volien per poder travessar el riu. Ara almenys ja intuíem què hi fèiem, allà. Aquelles barques quedaren en llocs estratègics i prou discrets per no ser vistes per l'aviació enemiga i no descobrir les intencions republicanes. Més tard serviren per muntar-hi ponts i estructures per on pogués passar el gruix de l'exèrcit republicà, que amb una ofensiva agònica volia evitar, o com a mínim allargar, la caiguda de Catalunya i la República.

Però m'avanço massa. Abans que tot això arribés hi hagué un moment especialment enutjós per als de la lleva del biberó. Fou quan els nous reclutes vam arribar al destí i fórem rebuts per les cares emprenyades i decebudes dels veterans. Els nostres semblants infantils, entre animosos, esporuguits i sobretot inconscients, van deixar aquells homes abatuts i indignats, lüs havien promès reforços frescos per iniciar una gran operació que havia de canviar el curs de la guerra després de tant temps de recular pam a pam, jugant-se la vida amb un enemic més armat, més ben entrenat i amb una dinàmica de victòria evident. I heus aquí que els enviaven una patuleia d'adolescents barbamecs, inexperts, sense cap preparació tècnica davant dels terrors que haurien d'afrontar. Per a molts d'aquells homes, érem de l'edat dels seus fills, i només amb una mirada en tingueren prou per adonar-se de la magnitud de la tragèdia que s'acostava. Alguns ens reberen amb menyspreu, escarnint-nos, i vam sentir-nos humiliats, maltractats, quan ens cridaven que tornéssim a casa, que fugíssim. D'altres, potser els més veterans, encara van reaccionar pitjor: senzillament, van comprendre que assenyalàvem el daltabaix final i van arrencar a plorar.

Nosaltres, en canvi, no enteníem res que no fos la humiliació que patíem.

El veterà eixut a qui se'm va assignar era de Porrera, un poble enfonsat en una vall del Priorat. Quan acabà d'eixugar-se alguna llàgrima rebel va dir-me:

—Tu, xiquet, d'on véns?

—De la Barceloneta —vaig respondre sec i mirant de donar un cert to de virilitat a la veu.

—I com et dius?

—Germinal.

—Mal nom pels temps que vénen...

—Què vols dir?



—Res, xiquet, res.

Al veure que jo el seguia mirant seriós, esperant que continués, va mig rondinar:

—Que valdria més que et diguessis Jesús o fins i tot Sagrat Cor de Maria... Deixa-ho estar. Vine, que t'ensenyaré lo teu lloc...

Aquell home de posat esquerp em salvà la vida dues o tres vegades i es convertí en el meu milicia de la guarda, el company inseparable fins al meu darrer dia de guerra. Es deia Jaume Simó i, quan em va veure, va plorar dues vegades. La primera, perquè va adonar-se de l'escassa qualitat dels reforços arribats, o sigui, jo mateix. La segona, pel seu fill únic, en Joan, a qui també acabaven de cridar a files amb poc més de disset anys i ni tan sols sabia on l'havien destinat.

S'ho imagina? Per a sort meva, procurar que jo visqués fou per a aquell homenot una manera de perllongar la vida del seu fill. Somiava que, en algun lloc, un veterà faria amb en Joan el que ell feia amb mi. Amagada sota totes les pells dures que protegien la seva ànima, hi niava molta tendresa. El cas és que amb en Jaume Simó ens vam avenir de seguida. Jo mirava de ser-li una eina perquè la seva experiència fos més útil i ell no permetia que ningú em toqués els collons sense saber que ens els haurien de tocar a tots dos, per dir-ho a la seva manera, i vostè perdoni. Complíem el que ens manaven animosament.

Ens van assignar una barca d'aquelles grises de la Marina que no era un bot dolent. Es feia fàcil menar-lo, tot i el corrent del riu, que els primers dies no sabíem com encarar. Fou amb aquell bot, sempre en secret i amb precaucions, que passàrem el gran riu moltes vegades abans del dia decisiu. Sempre eren escapades de nit, i majorment quan no hi havia lluna, per no ser vistos des de la riba contrària. A voltes portàvem «nedadors espies» fins al mig del riu, quasi mai més de cinc o sis a la vegada. Eren bons atletes. Quan arribaven a la meitat de les dues ribes, el que manava donava l'ordre de despullar-se, tirar-se a l'aigua i nedar emparats per la foscor fins a l'altra banda. Allà havien d'espiar els llocs on estaven emplaçats els enemics, descobrir quants eren, quines defenses tenien. Mentrestant, emboscats en la foscor, en Jaume i jo havíem de quedar-nos en algun lloc enmig del corrent. Tiràvem un mort pesant per la proa que ens immobilitzés la barca i esperàvem el retorn dels nois en silenci.

Era corprenedor i bell, si em permet. Allà sols, enmig d'enlloc, amb les ombres, l'aigua i la por jugant amb els nostres perfils i la nostra imaginació. Aquella sensació rara a l'estómac. No se'n podia dir pànic, era com si cada cèl·lula del cos estigués a l'aguait de tot el que ens envoltava. Aquella barreja, entre el plaer d'una situació bella i la imminència d'un esglai... Per fortuna, en aquelles sortides mai no se'ns va morir ningú ni patírem cap ensurt important.

Era més perillós quan passàvem patrulles reduïdes que, a més de quantificar les forces de l'enemic i situar-ne les posicions, tenien com a objectiu principal intentar capturar algun soldat rebel i dur-lo presoner perquè en els interrogatoris cantés tot el que pogués saber, i més. En aquestes ocasions, mentre ells acomplien Pobjectiu, camuflàvem la barca a la riba enemiga, sota algun arbre, als matolls o entre uns joncs que ens fessin invisibles. Aquella estona que seguia fins a la tornada dels companys es feia eterna, els pensaments se'ns enfilaven fosca amunt, cap als indrets secrets de cadascú, però sempre amb un fil tesat a l'espant del que podia passar en qualsevol instant. Els sorolls d'un animal esqueixant un branquilló ens vinclaven la columna i un calfred la recorria de baix a dalt, mai a l'inrevés. En aquelles estones, en David ocupava l'espai dels meus somieigs i m'hi esplaiava allargant-ho fins que la fressa d'un perill o l'arribada dels companys em treia dels seus braços.

Amb les patrulles tampoc ens va passar mai res i sempre vam poder tornar-los sans i estalvis. Ens en sentíem orgullosos. Però, més que pels nostres mèrits, era que a l'altre cantó del riu l'exèrcit enemic no ens creia capaços de cap ofensiva que els fes perillar. A penes hi havia vigilància. En Jaume deia, sorrut, fent refinades metàfores anatòmiques:

—Estan tan avesats a corre'ns darrere lo cul, que lo que menys esperen és veure'ns los collons.

Finalment, poc abans del gran dia, van triar el nostre bot per navegar fins a l'altra banda amb uns enginyers encarregats d'estudiar els llocs on s'haurien d'ancorar o enclavar els pontons, cables i barcasses. Sabíem que érem allà per travessar el riu en qualsevol moment encara que els comandaments no en parlessin mai perquè estaven obsedits pel factor sorpresa. Fins els més jovencells sabíem que, si es tractava de passar a l'altra riba, l'engany seria decisiu per al resultat. Els altres, els nacionales, tenien una superioritat d'aviació i artilleria tan espaterrant que qualsevol notícia de les nostres intencions hauria desfermat l'infern.

Mentrestant, en una franja molt allargassada a l'entorn del riu, tot el material es traslladava de nit i es camuflava tan bé com es podia. Devíem abastar un espai de territori prou considerable perquè deien que hi havia de tot i molt: milers d'homes, barques, estructures de ponts, camions, tanquetes, dipòsits, artilleria pesant, lleugera, tot el que calgués per a una gran batalla. També sabíem que, si aconseguíem travessar l'Ebre, passat el primer desconcert hauríem de reconstruir constantment les nostres passeres, ponts i estructures fluvials perquè els seus avions les bombardejarien sense treva fins a fotre-les al fons del riu. O sigui que com més homes i material poguessin passar en les primeres hores de l'operació, molt millor.

L'interval de temps definitivament fixat per començar l'atac i travessar el riu anava de les albes del capvespre a la matinada del 25 de juliol. Havia de ser una mobilització coordinada, una màquina funcionant a la perfecció, i ja feia temps que l'exèrcit republicà no estava avesat a res de tot això. Però la moral era alta, perquè portar la iniciativa, i en una operació que necessitava aquella dinàmica de grans dimensions, ens convidava a creure allò que deien els caps militars: que si sabíem donar un cop mortal, la victòria encara era possible. Aquella darrera nit ens van encarregar que amb el nostre bot passéssim uns cables d'una banda a l'altra de l'Ebre per fixar-los a unes argolles que ja havien deixat preparades. Aquests cables havien de travessar tota l'amplada del riu perquè els soldats s'hi poguessin agafar i traspassar-lo tan ràpidament com fos possible, i com més millor, mentre les barcasses i els pon tons permetien el transport de l'armament pesant i el material logístic. Tot i que en aquella època de l'any el riu no era gaire cabalós, li ben asseguro que impressionava. Fins i tot per a un esbojarrat com jo, que estava avesat a l'aigua des de petit, allò feia molt mala pinta, sobretot perquè hi havia uns indrets on la fondària creixia i no hi podies fer peu. Eren pocs metres, però imaginar els soldats a contracorrent i mig a les fosques, amb tot el pes que duien, espantats i atabalats pel neguit del moment, ja feia preveure que hi haurien desgràcies.

I començà el gros de l'operació amb les primeres ullades de claror. Mentre carregàvem al bot material de tota mena, entrevèiem els primers soldats entrant a l'aigua per agafar-se als caldes. Alguns passaven resoluts, però davant dels dubtes dels més joves, o sigui dels meus, els sotsoficials començaren a fer servir les culates per obligar-los a avançar. Els veterans ho resolien amb l'habilitat de les rates que per damunt de tot no volen morir, però per als de la meva lleva era diferent: l'espant els contreia la cara, el contracorrent del riu els obligava a suportar un pes a què no estaven avesats i que l'aigua feia molt més feixuc. Els veies arrapar-se al cable amb el pànic als ulls i, quan deixaven de fer peu, la por a no saber nedar i la inexperiència els feien aferrar-se amb gestos primer matussers, després desesperats, segant-se les mans, fins que els més febles acabaven cridant de terror i dolor, i alguns es deixaven anar. Després d'uns moviments convulsos mirant de surar, a penes els podies veure uns segons abans de ser engolits, llastats pel pes de l'armament. Si la fondària de l'aigua era ridícula, la del pànic era abismal.

Els primers morts de guerra al front que vaig veure van ser aquells nois, Lluís. Ni tan sols tingueren la possibilitat de prémer el gallet per tirar el primer tret a l'enemic. Ofegats. Silents. Anònims. Baixant pel riu els seus disset o divuit anys.

Bé, vaig de pressa: l'exèrcit republicà va travessar el riu trobant molt poca resistència, almenys en els primers moments. L'operació fou un èxit. Després, alguns mariners varen ser destinats amb les tropes de terra i travessaren també. Però en Jaume Simó pensava que era millor quedar-nos amb els que s'encarregarien de mantenir el riu hàbil per connectar el nou front amb la rereguarda. Finalment ens vam quedar, i fou útil, perquè tenien raó els que pensaven que els avions ens farien la vida impossible. Els enemics sabien millor que nosaltres que mantenir aquella línia d'avituallament i comunicació era vital per a les tropes que havien creuat. Així doncs, mirar de refer tot el que els bombardejos esfondraven es va convertir en una tasca que ens ocupava el dia sencer, menys l'estona que tornaven els avions i ens obligaven a esmunyir-nos com ratolins, perquè quan els italians anaven fins, ens les vèiem pelar totes. Jugar al gat i la rata, destruint i reconstruint les passeres, es convertí en un cercle inesgotable que tenia els seus tempos, com uns horaris d'obligat compliment, i que es perllongà uns mesos. Era perillós, és clar que sí, però passats els primers ensurts es va anar convertint en un joc excitant, diria que viciós: fer equilibris malabars sobre el fil que separava la vida de la mort, en una juguesca incerta. El risc es convertia en un agosarat divertiment que em posava a mil per hora. Coses estranyes de les guerres, Lluís, molt estranyes.

La notícia que els nostres no havien trobat gaire resistència i que estaven a les portes de Gandesa fou rebuda amb febre pels més joves i amb molta incredulitat pels veterans. En Simó, que veia com jo derrapava i començava a somiar truites, em rondinava:

—Xiquet, calma't. Los veuràs tornar. I d'una manera que ho recordaràs mentre visquis.

Ostres, si en tenia de raó aquell homenot! Els primers avisos que els nostres tornarien, i malament, els van donar una quantitat ingent de ferits que ens duien els sanitaris perquè els traspasséssim de riba a riba. Cossos mutilats, sangonosos, que amb prou feines podies reconèixer com a humans, una mena d'avantguarda de l'horror que ens feia un senyal precís del que venia darrere. Eren el lúgubre i frenètic preludi que anunciava la fi de tot.

Aviat ja no van ser només els ferits els que tornaven. També començaven a replegar-se les tropes. Primer en deien desplegaments tàctics, després derrotes circumstancials, i finalment fou la desbandada caòtica d'un exèrcit vençut, sense logística seriosa que li permetés mantenir la cara davant d'un enemic molt superior. L'oficialitat i el comandament, sobrepassat per toies bandes, ja només procurava que la fugida fos el més ordenada possible.

A mesura que l'exèrcit feixista anava tancant les bosses, els destacaments republicans quedaven entrampats amb l'esquena al riu. Fou aleshores que, almenys en el meu lloc concret, el desastre va prendre unes dimensions tan grandioses com barroeres. Cataclísmiques, si la paraula existís. Però quina paraula podria definir tot el que vaig veure i viure?

Miri, Lluís, jo, de la victòria inicial al traspassar l'Ebre fins a arribar a Gandesa no n'hi podria explicar gaire res, però de la reculada final de l'exèrcit republicà i la situació d'espant i desesper de les últimes jornades en vaig ser un testimoni malauradament privilegiat per la meva funció de mariner encarregat d'ajudar a passar les restes d'un exèrcit vençut. El riu baixava cada dia més ple de cadàvers, era l'anunci que més amunt les coses també anaven mal dades. Masses amorfes que topaven amb les restes d'aquelles estructures que volien fer de ponts i que malgrat tot intentàvem mantenir funcionals. Els primers dies aturàvem les tasques de reconstrucció per recollir els cadàvers que s'havien encallat o enredat, alçar-los i enterrar-los. Però a mesura que el nombre anava augmentant ja esdevingué impossible i els deixàvem passar, com una part més del riu. Joves ofegats, esventrats, menjats pels animals, què vol, tot el repertori de mort i delmació que vostè pugui imaginar.

Érem cap a mitjans del mes de novembre. En Jaume Simó i jo miràvem de passar primer, i de salvar després, tants soldats com podíem. La tasca dels darrers dies fou atroç, no la desitjaria a ningú. Tant se valia si una bala t'esberlava el cap o passava de llarg, això acabà per no tenir importància. La pitjor ferida, la més profunda, era la consciència de tot el que estava passant. Perquè aviat vam entendre que arribaria un moment en què les restes d'aquell nombrós cos d'exèrcit que estava encerclat a l'altra banda esperarien una salvació que no els arribaria sinó amb comptagotes, i que molts d'ells comprendrien que aquell riu no el travessarien mai. Lluitar perquè aquest sentiment no ens paralitzés o ens abatés abans d'hora era més dolorós que pensar en la pròpia mort.

Es sentien els trets dels enemics que s'apropaven prement la massa de soldats republicans contra la riba, mentre l'aviació els bombardejava contínuament, a ells i les poques estructures que a penes eren practicables per travessar del riu, enfonsant-les o deixant-les fora de servei. Els mariners que fèiem la travessia per salvar aquells homes sabíem que eren els últims viatges. Mentre anàvem a buscar-los, els soldats ens feien senyals amb tot el que podien per indicar-nos que anéssim cap allà on eren ells i no cap als altres, que també ens feien gestos. Els seus comandaments ens ho ordenaven de lluny i a crits, fingint una autoritat ja inexistent. No ens calia arribar a la vora, senzillament quan encara ens hi apropàvem ells ja es tiraven a l'aigua i, el primer que arribava, aquell pujava i això era tot: el caos.

En un viatge, amb el foc enemic començant a delmar els soldats en una mena de ruleta estranya, i amb la barca de gom a gom, en Jaume va cridar als que estàvem als rems:

—Remeu! Remeu i allunyeu-vos!

Mentrestant, amb llàgrimes als ulls, veient que amb una persona més la barca s'enfonsava, impedia que els soldats desesperats pugessin colpejant-los amb un arjau de fortuna. Se'n quedaren molts, desesperats, pressentint tot el que allò volia dir. Els que podien s'agafaven a la borda, amb el cos dins de l'aigua, fent que el bot quasi no es pogués moure. Tanmateix ho vam intentar, i ho vam aconseguir.

Darrere nostre tothom va entendre que la barca ja no tornaria. Els més decidits, veient com els companys ressagats queien morts pels trets a boca de canó de l'enemic, començaren a tirar-se a l'aigua llençant-ho tot, nedant només amb la forca de la desesperació. Els que per sort o desgràcia quedaven a prop del cable que travessava el riu s'hi agafaven i passaven amb l'espant de la mort al darrere i aquell maleït corrent glaçat al davant. Només els més forts ho resistien. Els altres, amb els músculs esgotats i agarrotats per l'aigua glaçada, es deixaven anar cridant. No he pogut oblidar l'espant, els brams, els gemecs, les pregàries, les súpliques d'aquell dia ni un sol instant de la meva vida, fins encara avui que n'hi estic parlant. Potser en van arribar molts, però jo només veia els que morien sense aconseguir-ho.

Els que es varen quedar a la riba sense esma o coratge per llançar-se al riu foren executats allà mateix, un per un, com en una celebració ritual d'odi, venjança i sang. Els més joves, de genolls, demanaven que els perdonessin la vida. Valga'm déu, quina merda, ningú hauria de viure coses semblants. Nosaltres, que al remar quedàvem encarats als que estaven morint, vàrem ser espectadors obligats d'aquella matança. En arribar a terra, jo anava com un zombi, que es diu ara, i quan tots hagueren baixat vaig refer el gest mecànic de girar la barca. En Simó em va agafar del braç amb una força inaudita i em digué mirant-me als ulls com un foll:

—Xiquet, què fots? Això s'ha acabat, ho sents? Això s'ha acabat. Pren les coses i anem mentre aquests malparits encara no passin lo riu.

Mentrestant, l'aviació feia el festí de sang final. Fum, foc, explosions, crits i plors en veus desesperades... La confusió, l'horror... Els fusells a l'altra riba no paraven perquè els pobres endarrerits, cecs de pànic, no sabien amagar-se i venien de dret cap al riu amb l'esperança de passar-lo. Eren caçats com ratolins. Quan els malparits de l'altre cantó acabaren amb tots, començaren a disparar contra nosaltres. Eren lluny però ho feien bé i els que ens manaven van decidir fer-nos abandonar la riba per protegir-nos a la serra de Gobians. Em sembla recordar que era el 15 de novembre.

Tot havia acabat. El front quedava com abans que la República intentés passar l'Ebre. La derrota era paorosa i tothom sabia el que volia dir: a partir d'aquell moment ja només podíem allargar l'agonia. Se'ns havien mort més de trenta mil companys en aquella temptativa i ens havien fet més de vint mil presoners. Els de marina de cop i volta quedàvem sense una feina específica, així que ens van ordenar que l'endemà anéssim amb una unitat de terra que es faria forta a la serra del Cardó. Allà es reorganitzarien les forces, sota el comandament d'un capitost comunista molt famós i barroer. Per cert, i no m'hi faci entretenir, amb la complicitat d'en Jaume Simó, jo ja feia temps que m'amagava dels meus antecedents anarquistes. Anava prou enfeinat mirant de fintar les bales que m'arribaven pel davant per haver de preocupar-me per les que vinguessin del darrere.

Deixi'm dir-li que aquella primera nit després de la derrota fou llòbrega com poques d'altres en puc recordar, perquè per primera vegada vaig ser conscient que allò que estava vivint ja formava part del final, que, sigui dit de passada, tampoc sabia prou bé què representava. A mitja nit, no sé què em va desvet-llar, però vaig sentir que sota aquella manta esparracada hi era sol, que el cos d'en Jaume no m'escalfava i em vaig espantar. Són coses estranyes, Lluís, però una veu em deia que ell era al riu. Em vaig aixecar i, corrent mig embogit, vaig baixar-hi entrebancant-me a les fosques fins a fer-me prou mal per no sentir-me els peus. Quan finalment vaig trobar-lo entre penombres, estava ert, mirant el lent passar d'aquella massa d'aigua. I els petits moviments de la seva esquena em feren saber que icnia els ulls amarats de llàgrimes.

—Xiquet —em digué quan em va notar—. Xiquet, i si lo meu fill fos un de los que no he deixat pujar a la barca?

I els espasmes el van atacar de nou. Vaig abraçar-lo amb la poca força que em quedava. Es deixà anar com si fos un infant i a poc a poc el vaig poder menar cap a on teníem les coses. Li vaig passar la manta pel damunt, estava tremolós, vaig arrapar-me a la seva esquena per donar-li escalfor mentre l'escoltava mussitar paraules que no tenien sentit. Vaig pensar sota els estels que en Jaume era l'únic referent de lleialtat que tenia a prop i vaig jurar-me protegir la seva vida com si fos la meva.

El 23 de desembre, només dos dies abans de Nadal i quan 1 oi hom esperava una treva per les festes, en Franco va donar l'ordre de conquerir la resta de Catalunya i les tropes feixistes travessaren l'Ebre.

El matí del dimecres 25 de desembre de l'any 38, un obús vil encertar, de ple, en Jaume Simó. El piló de trossos del seu cos que vaig aconseguir ajuntar i soterrar apressadament era ja l'Únic que em lligava al front. Quan vaig acabar d'enterrar-los, vaig posar les sabates d'en Jaume sobre el munt de pedres, vaig mirar el cel blau, resplendent, aliè a la devastació que m'envoltava, i vaig començar a cridar, bramar, udolar, un jurament:

—Avui he acabat la meva guerra, em sentiu? Em sentiu? Sóc en Germinal Massagué i Guillaume. I juro que avui he acabat la guerra! Em sentiu?



I així fou com el dia de Nadal del 38, cridant desesperadament a no sé qui, em vaig fer un desertor.





VINTENA GRAVACIÓ





d'aquesta manera tan poc herooica vaig acabar la guerra. Jo, sempre tan valent, atrevit, espavilat, sense por al risc, tot d'una em vaig convertir en un desertor, un fugitiu, maldant perquè no em pesquessin, procurant escapolir-me per vials que no fossin importants i amb un únic objectiu: arribar a Barcelona, al meu barri, costés el que costés, i trobar-me amb els 1 neus, la mare, el pare, si encara era viu, en David. I hi afegiré que ni per un sol moment vaig pensar que allò fos un acte de covardia.

Amb la roba esparracada que em donaren dos avis d'un mas solitari, vaig començar un camí que no sabia quant duraria. (laminava majorment durant les hores fosques, amb molta prudència i prenent cura de cada pas, mirant d'evitar qualsevol Control que em pogués complicar la vida. Em va ser fàcil, però lent, perquè voltava tant com calgués per passar lluny de la xarxa principal de carreteres. Secretament, confiava que els oficials que manaven les unitats properes sentirien els feixistes massa a prop per perdre el temps caçant desertors i malgastant municions. Almenys és el que jo pensava. Més tard em vaig assabentar que molts xicots pròfugs eren executats al mateix lloc on els enxampaven, afusellats per les restes d'un exèrcit que també fugia. S'imagina quina perversió? La lògica de les guerres és sovint una exaltació d'irracionalitats.

Anaven passant els dies i m'acostava a Barcelona. No sabia a quin dia estava. La gana, el cansament extenuant, la por, la devastació del país, la pena enxarxant-ho tot, m'embotien el cervell. Devia haver depassat la segona setmana de gener quan vaig arribar a Barcelona. Encara era molt d'hora i a penes hi havia llum. Vaig passar prop de Pubilla Cases, tenia Sants a tocar, vaig aturar-me una estona perquè volia que als carrers hi hagués més gent amb qui barrejar-me per no cridar l'atenció. Però vaig haver de renunciar-hi, la ciutat estava com buidada.

No era només l'aspecte de la ciutat que m'encongia el cor. Les cares de la gent eren molt pitjors. Tots els ulls miraven a terra. Els que esperaven frisosos que entressin els vencedors dissimulaven, els que volien que acabés la guerra dissimulaven, els que sabien que la perdrien de totes totes dissimulaven, els que preparaven la fugida també dissimulaven, i jo també dissimulava. Era una sensació tan estranya que vaig decidir no alçar els ulls per no creuar-me amb cap mirada.

No em va costar cap ensurt arribar a la Barceloneta, ningú demanava res a ningú i ja no em sentia en perill. El meu barri estava encara més enrunat de com el vaig deixar, no hi havia casa que no hagués rebut la seva dosi de destrucció. Per això, quan tanmateix, allà a la punta del dit de la Barceloneta, quasi sola, envoltada de runa i barques desballestades, mig ennegrida, vaig veure que s'aixecava la casa d'una sola planta d'en Màrius, el cor se'm va trasbalsar. Era casa meva i seguia dempeus. M'hi apropava retenint les ganes de plorar, cridar i riure; uns sentiments estranys, glopades de records feliços que eren la imatge contrària de tot el que ara veia. Quan no era a més de trenta metres, la porta va entreobrir-se. Un home en sortia. Vaig reconèixer la vida.

—David —vaig cridar—, David.

I el seu cap es girà incrèdul primer, però després les dues cames l'empenyeren d'un bot i es posà a córrer cap a mi, cridant, Amic... I em va caure als braços l'Amat, i ens vàrem fondre, sí senyor, fondre, en una abraçada llarga, molt llarga. Les galtes es tocaren, els llavis s'obriren... déus, això encara no ho havia fet malbé la fastigosa guerra. No ens adonàvem que la Mercè, al sentir els meus crits havia obert la porta i ens estava mirant amb un somriure tan feliç als llavis que semblava participar de la nostra abraçada. «Marí, Marí», cridà a la mare, que va sortir esperitada corrent cap a mi, demacrada, minvada, prima, però quin somriure, senyor director, quin somriure. Sembla estrany com la joia del cor penetra les arrugues, els tendons i els vigoritza amb el seu delit, fent-los bells, ni que sigui un instant. Varen córrer les dues fins a mi quan encara no m'havia separat d'en David i ens vam abraçar plorant i rient. Tot d'una vaig poder vessar les llàgrimes que havia retingut des que el cor se m'aturà a l'Ebre. La capsa on guardava totes les emocions d'aquells mesos al front va poder buidar-se, per fi.

També va arribar en Màrius, amb la cara solcada per la pena, el desencís, però educat i amable, com sempre. Entre abraçades, mirades furtives, que si estàs prim, que no, que fa bona cara, que estàs més ros... jo què sé, Lluís, les coses que es diuen en un moment així. Jo sentia com si em maregés dels dics sense menjar, de les emocions, vagi a saber de què, però començava a tenir cap-rodo. A Pacostar-nos al llindar de la porta tots feren sobtadament un silenci. Era evident que m'havien de donar una notícia transcendent i fou la mare qui abaixà la veu per anunciar-la:

—Germinal, el teu pare és a dins, ferit greu d'una cama. Està molt malament, els metges que no donen l'abast a l'Hospital General de Catalunya l'hi volen tallar. M'han de dir alguna cosa demà. Però a primera hora també he d'anar al consolat francès, on preparen el darrer autobús pels ciutadans francesos i les seves famílies.

Em va fitar els ulls per veure com reaccionava, els devia QOtar buits perquè va continuar dient-me:

—Vaig anar-hi fa uns dies a demanar empara i apuntar-nos a una llista per marxar cap a França. El mateix consol, un senyor molt amable i educat, em va dir que a partir de demà seria qüestió més d'hores que de dies i, si fos així, ens l'emportaríem a Montpeller perquè l'ingressessin allà. Aquí i ara, em fa por que no el puguin atendre bé, però, fins i tot si l'operen, tampoc es pot quedar a l'hospital, els feixistes poden entrar a la ciutat qualsevol dia i podem quedar entrampats... i el teu pare... ens el matarien.

M'ho deia tot precipitadament, embullada. Em costava seguir-la, però es veia que la mare havia agafat el comandament de la família i que, en aquells moments, la seva condició de francesa s'havia convertit en un valor magnífic i el feia servir per salvar els seus.

Abans de passar el llindar vaig procurar refer la imatge del pare, el meu heroi, la meva referència; ara era allà dins, ferit greu i perdent la cama. No volia que el seu mal aspecte m'agafés desprevingut i ell m'ho notés. Vaig respirar fondo i a l'entrar decidit me'l vaig trobar assegut davant per davant.

Valga'm déu. No era ell. Ni se'l reconeixia. Els ulls enfonsats sense esperit que els fes viure, prim com un secall, el cabell caigut a clapes, la cama embenada tacada de sang arreu i el dolor que se'l menjava viu donaven a la cara aquella expressió que se m'havia fet tan familiar al front.

—Pare —li vaig dir—, com estàs? Et fa molt mal?

—Deixa-ho estar, no és important —em deia assegut, tocant-se la cama embenada i bruta—. I tu? No t'han ferit? Estàs bé?

—Sí, pare. Sóc viu.

Em vaig ajupir per poder-lo abraçar i mentre ens estrenyíem fortament la visió del meu pare em va donar la mesura de l'immens fracàs que representava haver perdut aquella guerra. Vaig pensar en ell, els seus somnis, esperances, lluites, projectes... Allà, amb el cos desmanegat i el pols de l'alè absent. No vaig suportar-ho, el mareig m'anava posseint, el menjador va començar a fer voltes i mig vaig caure, com si l'energia del meu cos no anés d'avall cap amunt per tenir-me dempeus, sinó que flotés i fugis de mi. Vaig sentir com uns braços m'agafaven i em portaven mig inconscient a la cambra d'en David, la meva cambra. Fou ell qui em va ajudar a allitar-me i s'assegué ;il meu costat, vetllant-me. Jo l'entreveia mentre el cap se me n'anava, i per sort, quan se'n va anar del tot, em va quedar la seva imatge a la retina.

Res no em va despertar, ni tan sols la remor profunda dels motors dels vaixells amb bandera estrangera que podien salpar 1 fugir del setge del port negociant a l'últim moment amb els bucs feixistes que l'envoltaven. A les onze jo encara dormia i la piare va entrar a l'habitació.

—Germinal, Germinal, demà marxem, em sents? Demà marxem! L'autobús del consolat surt de bon matí. Necessito els teus papers i avui mateix m'expediran un salconduit del i onsolat perquè puguis passar com si fossis francès. I també me'l faran pel teu pare. Ningú ens podrà aturar a la frontera. T'imagines? El cònsol personalment m'ho ha promès i també m'ha dit que acomodaran en Josep tan bé com puguin. Durem el pare a Montpeller.

Aquell 21 de gener el món se'm va enfonsar. En David, que havia entrat darrere la mare, em mirava fixament, volia que m'entrés al cap el que em diria, i ho va pronunciar lentament i amb veu ferma:

—Heu d'aprofitar-ho i preparar les coses.

Em vaig aixecar estabornit pel cansament i la força de les notícies. La tensió entre les ganes de quedar-me i l'obligació d'acompanyar els pares m'ofegava la poca ànima que em quedava. I ,a mare em demanava que l'ajudés a arreplegar les coses i jo l'obeïa mecànicament. El cap m'anava d'un pensament a l'ull re, tots espantosos. Poc després ja era migdia i sèiem al Voltant de la taula que havia parat la Mercè. Jo estava obsedit per poder estar a soles amb el meu company.

—David, voldria parlar amb tu, sortim a veure la Sarita?

Va trigar uns segons a contestar-me mentre els altres es miraven sense trobar-se.



—Germinal, no t'hi has fixat però la Sarita ja no hi és, la van...

—Amb l'últim bombardeig va quedar estellada —afegí en Màrius.

Era curiós, en parlaven com no donant-hi importància. O és que el «podria ser pitjor» ja no permetia commoure's per cap desfeta? O és que els finals de camí són així? Com si l'única que m'entengués fos la Mercè, vaig sentir-li dir:

—Au, menja encara una mica i després, David, aneu a parlar.

Vaig menjar només per poder sortir amb el meu amic a soles, la resta del món m'ofegava. Tots envoltàvem la taula en silenci, menys el pare, que no s'havia mogut per no enverinar més el seu dolor. Allà sol, mastegava ulls clucs, com si pensés. Mentida, podia observar com la suor fi relluïa a la cara, i això també ho reconeixia del front. Era la suor d'una sofrença agònica que se'l menjava. Una suor freda, com pastosa, que no brolla sinó que acaba formant part de la pell.

Quan en David i jo sortirem a la platja hi feia fred, molt de fred, i jo no girava rodó, m'esclataven dins el cor glopades de pànic. No sabia, no entenia, no esperava...

—Has de venir amb mi, David. Has de venir amb mi.

—No puc, com vols que deixi sols els pares?

—Però jo et necessito amb mi. A més a més, si et quedes et mataran...

—Vinga, Germinal, a mi també m'agradaria marxar, venir amb tu, fugir a França, començar una altra vida, però com vols que ho faci? Tota la vida em sentiria culpable per haver-los deixat aquí sols mentre entren els feixistes. A més, jo no corro cap perill. Els pares, ja els coneixes, no s'han ficat en cap mullader, i a mi, el màxim de què em podrien acusar és d'haver desenrunat cases mirant de salvar els ferits, o de construir algun refugi, ostres, res de greu. Jo em puc quedar.

A mesura que parlava semblava que s'animava, que s'ho creia:

—Au, vinga, tu te'n vas i cures el teu pare, jo acabo els estudis, ajudo els meus i d'aquí no res podràs tornar o jo podré venir, quan les coses s'hagin calmat.

—Doncs jo em quedo. Ostres, David, ets el meu Amat Amic, no me'n puc...

—Què t'empatolles? Com vols deixar-los així? El teu pare moribund, la teva mare que petarà d'un moment a l'altre. I quan arribin a Sète, què et penses? Allà necessitaran que treguis les castanyes del foc. No m'agradaria que ho fessis, no és així com et vull. A més a més, aquests que vénen a tu sí que et matarien a la de tres. Au, anem a casa i ajuda a preparar les coses.

—Hòstia, jo t'estimo.

—-Jo també.

M'ho va dir mirant-me als ulls, em va agafar la mà i li puc ben assegurar que vaig sentir com el seu amor em penetrava a traves d'ella. Després continuà, resolut:

—Per això, anem cap a casa i ajuda la teva mare, que ja no pol més.

El vaig seguir com un gos, jo havia perdut el coratge entre les aigües del riu, acompanyant els cossos inflats dels soldats que anaven avall. Ell el tenia tot, indemne, i el feia servir per salvar-me. No recordo un dia més malenconiós. Mecànicament agafava les quatre coses que la mare es volia endur. La pobresa, la guerra i l'ensorrament de la casa havien convertit el nostre bagatge en un no-res. Ben mirat va ser una sort perquè, ni amb el pare tal com estava, la nostra pobresa ens alleujava i feia menys difícil la partença. Si no hagués estat pel neguit d'arribar a temps per salvar el pare, quasi hauríem marxat reconfortats sabent que, si aconseguíem arribar a França, a l'obrir la porta de Le Paradis no hauríem de patir per l'avenir. Quina sort, valga'm déu. No es pot imaginar el valor que això tenia en aquells moments. Per a tothom menys per a mi, que deixava el cor empenyorat a Barcelona, a les mans del meu Amic.

Perdoni, Lluís, ja sé que és un mal moment per tallar aquí, però necessito descansar. Si vol pot tornar demà. M'haurà de dir en quin punt ho hem deixat. Em temo que tant desconsol em deixa exhaust. M'ho passava millor els primers dies. Relatant records de l'adolescència. Ara tot em pesa massa, sap? Evocar tanta amargura...





VINT-I-UNENA GRAVACIÓ





començava a comprendre el que significava perdre la guerra. Jo havia anat a lluitar, a matar, a sobreviure, però ni nua sola vegada de les que vaig passar a frec de la mort vaig ilcst inar un instant a preveure què passaria si perdíem la guerra. Tot d'una estava descobrint i mesurant els preus inabastables que hauríem de pagar, i m'agafava a pit descobert.

Ens preparàrem per arribar al consolat a les albes i decidírem dormir una estona. El pare feia molt mala cara, aguantava el dolor com un cosac però a mi no m'enganyava. No ens diguérem massa res, vaig intentar encetar alguna conversa però em parlava com si li fos un estrany, algú que el sorprenia amb la seva presència. Vaig pensar que era el seu patiment.

Quan vaig entrar a l'habitació d'en David, tenia el cos enfebrat de desig i m'obsedia dormir amb ell la darrera nit. Mentre rumiava com proposar-l'hi, vaig veure que, contra el seu costum, es treia la roba assegut al meu llit, i que també es llevava la samarreta i les calces. I, quan ja nu va obrir els llençols, només em va dir:

—Vine.

Tan senzill com això, ostres. Apressat pel desig, com sempre, tota la roba m'engavanyava i m'anava a ahitar precipitadament si no m'ho hagués impedit un llampec que m'enllumenà el cervell. Em sembla que per primera vegada vaig prohibir-me seguir la fiblada de l'instint. Segurament perquè vaig comprendre que, durant el temps que seria absent, necessitaria recordar cada gest d'aquell ritual amorós que iniciava amb el meu company. «Potser uns mesos o potser per sempre més», vaig dir-me. Així que vaig despullar-me pausadament, vaig alçar els llençols per entrar-hi calmos i vaig deixar-me abraçar.

El frec a frec de les pells, de les formes del cos acoblant-se, l'un amb l'altre, l'un per a l'altre, féu començar un temps de voluptuositat meravellosa. Vaig deixar que la suavitat i l'escalfor del meu Amat i els manyacs dels seus dits em ressuscitessin de totes les ferides de la guerra i de tants mesos vivint només en el desamor. Em vaig deixar anar en un plaer de passivitat i vaig ser feliç quan ell, sense experiència però decidit, em va obrir totes les portes del plaer. En la meva percepció de les coses, en David no em besava o penetrava trastocat per una passió d'instint. El seu instint només em podia posseir d'aquella manera perquè m'estimava. I tant que m'estimava, ho vaig notar en cada gest amb què em feia vinclar.

No vam dormir per poder gaudir totes les hores que ens quedaven. Encara no era matinada que vam començar a sentir els sorolls de les nostres mares feinejant a la cuina. De cop, la Mercè va obrir la porta:

—Ep, vosaltres, amunt.

La porta es tancà. I amb ella també es va tancar la llum per viure.

Vam arribar just. Davant del consolat ja hi havia l'autobús aparcat i envoltat de gent. Atrotinat és dir poc, i no calia ser expert en res per entendre que estava especialitzat en operacions perilloses. Se li veien les nafres per qualsevol lloc que te'l miressis.

Els del consolat havien decidit marxar d'hora perquè es preveia un èxode massiu. Quan el cònsol ens va veure carregant el pare que no podia més de dolor, es devia compadir de nosaltres perquè es va acostar per atendre'ns personalment. Es curiós com, fins i tot en aquelles hores espantoses, la bona educació en cada gest i en cada paraula d'aquell senyor elegant ens va fer molt més passador el drama. Dues persones del consolat, una a dalt i Paltra a baix, ens assignaven els seients de l'autobús que ens corresponien. Els nervis, la desesperació, els comiats inacabats convivien amb una pressa per fugir mal dissimulada.

Quan tots vam ser al nostre lloc, vaig cercar els ulls d'en David, que em miraven obsessius per dir-me adéu. Creàrem així, en la distància que ens separava, un espai dens i amorós, com protegit d'aquell caos de neguits que ens rodejava. Malauradament, va durar pocs segons, just mentre l'autobús arrencava molt a poc a poc, carrisquejant i a batzegades. Fou una imatge tan bella que encara avui quan la recordo se m'estremeix el cos, i puc recuperar per uns instants els sentiments de tendresa infinita que habitaven dins meu.

Un tercet d'homes, dels que diria que anaven disposats a tot, eren els encarregats de menar aquell giny destarotat fins a bon port, o sigui, a la frontera: un xofer i dos escoltes que es veien joves però bregats. Tots tres de la CNT i fermament decidits a fer-nos arribar a França al preu que fos. Em sembla, Lluís, que sóc dels que li puc testimoniar que, en aquell desmanec de circumstàncies, el govern de la Generalitat va intentar ser curós fins al darrer minut i no va perdre els papers. També puc donar fe de com es va poder comptar amb alguns voluntaris de la CNT per a moltes operacions arriscades que va caldre realitzar en aquells últims moments. En tot cas, la Generalitat els havia demanat de protegir la vida d'uns ciutadans estrangers, encara que alguns fóssim descaradament de la Barceloneta, i de ben segur que ho farien. A dins meu pensava que el pare s'ho mereixia, era un dels seus.

Des que va començar el viatge, i segons convingués, pujaven al sostre carregat de maletes i farcells, des d'on podien veure l'atapeïda corrua que ens precedia. Si calia, quan es feia més difícil avançar, baixaven per enfilar-se a l'exterior de les portes, des d'on es feien veure, cridant i brandant les armes. Aquell era un autobús oficial de la Generalitat posat a disposició del consolat francès i en missió oficial. Però aviat no hi hagué credencials que valguessin davant la gentada impressionant, compacta, que formava una serp agònica que arribava fins a la frontera.

Vaig massa de pressa. Quan sortíem de la ciutat, desfilaren les imatges d'una Barcelona en ruïnes, grisa, en què ja no quedava res d'aquell alè atrevit i culte que havia encisat mig món. Era una ciutat que capitulava, i, com el dia que hi vaig entrar fugint de l'Ebre, la gent transitava pels carrers amb els ulls fugissers: ningú no s'atrevia a mirar a ningú. Per a alguns, per fi arribava l'hora de rebre els vencedors, però encara havien d'amagar la frisança d'una espera cobejada, dia a dia, durant més de dos anys. Altres s'entrenaven a renegar del seu republicanisme i de tot allò en què creien, mentre decidien si anar a rebre les tropes feixistes amb un entusiasme que els permetés camuflar-se millor. També hi havia els que encara dubtaven entre quedar-se o marxar, sabent que l'enemic ja vorejava Barcelona i que el temps s'acabava. El rosee d'aquest neguit el duien escrit a l'esguard. Quedaven finalment els nostres, els ulls que miràvem aquella pobra ciutat pensant que potser ho fèiem per última vegada, camí d'un exili implacable.

Quan vam deixar les darreres barriades i començàrem a avançar per les carreteres que duien cap al nord, fou com si entréssim en un final dels temps, de la civilització: nens, àvies, dones, homes masegats, animals, tots arreplegats a la carretera, a peu, en carreta, tartanes, camions desballestats, cotxes ranquejant mig desmuntats, formant una cua de moribunds que es perdia en l'infinit. Com més avançàvem, més s'atapeïen les cunetes de sacs, llits, mobles, maletes, matalassos, persones, cavalls, xais. Recordo àvies assegudes al terra implorant a crits que les abandonessin, que no volien continuar. I de tant en tant, en un gest de voler viure encara, deixàvem la carretera perquè venien els caces italians a metrallar-nos. I més gent morta, més animals morts, ferits esventrats, crits ofegats, en un tempo infernal de lentitud, avançant entre un desori d'inhumanitats exposades al món, arrupits per la por i el fred d'un hivern impietós que ens paralitzava la respiració. No he vist res tan trist com allò, ni el final de la batalla de l'Ebre, senyor director, i la sort de morir aviat, com serà el meu cas, m'estalviarà de veure res semblant al que vaig haver de viure en aquell viatge.

A mesura que ens anàvem acostant al Pertús... El coneix, el Pertús? No sé si amb el turisme ha canviat gaire. Es un poblet fronterer aplegat al voltant d'un carrer que el travessa i que té una vorera de França i l'altra d'Espanya; imagino que Catalunya deu quedar al mig. Doncs com li deia, quan ens hi apropàvem, el coll d'ampolla d'aquella processó de misèries i turments es feia cada vegada més angost. Veure els nostres xicots de la CNT baixar de l'autocar mirant d'obrir-nos pas explicant, empentant o amenaçant aquella pobra gent, que tenia tanta o més pressa que nosaltres i tantes o més necessitats, dient-los a crits que se'ns havia de protegir en nom de la Generalitat i la República, era una gesta i també una infàmia. Però fou així com a empentes i rodolons vam arribar fins a aquella frontera que barrava el pas a tothom. Tanmateix la bandera francesa, que feien voleiar els nostres xicots damunt d'un rètol ben visible del Consulat Français de Barcelone, ens va obrir pas fins a pocs metres de la llibertat.

Allà baixàrem de l'autobús, esgotats del viatge, no sabent com donar les gràcies al xofer que no veuríem mai més. Un dels xicots es va oferir per ajudar-me a carregar el pare, quasi sense sentit, que amb cada moviment es recaragolava de dolor, mentre l'altre anava davant empentant la gent i assenyalant que dúiem un malalt. Imagini's, n'hi devia haver centenars al voltant! Així férem els interminables pocs metres que ens separaven de la desitjada barrera que guardaven els gendarmes. Quan el que manava ens va tornar els papers i ens donà permís per entrar entre dues fileres de gendarmes negres, la mare va preguntara al noi de la CNT què farien ells.

—Tornem cap a Barcelona, hem de recollir una gent de lletres i tornar cap aquí.



Quan va sentir aquelles paraules, dites amb una naturalitat que corprenia, la mare es quedà glaçada i va agafar tots els rosegons de pa amb peix salat que la Mercè li havia preparat i els hi va donar.

—Per tu i els teus dos companys.

El xicot va oferir-li un somriure fresc d'agraïment i va marxar. La mare el va substituir carregant el pare. Estava emocionada. Jo, avergonyit. Les gestes, aquells dies, les feien els herois senzills.

Li podria parlar de tot el que va seguir, de l'amabilitat dels gendarmes francesos amb nosaltres i les males maneres amb què rebien i tractaven els altres. De com vam haver de pagar una fortuna pel cotxe on vam aposentar el pare amb urgència. O del camí cap a Sète, entre la bellesa calma i harmoniosa de les vinyes del Rosselló que morien en aquelles platges. Unes platges desertes que en pocs dies esdevindrien impúdics i cruels camps de concentració de refugiats que havíem deixat enrere i que somiaven, ingenus, l'acollida d'una república lliure i democràtica. Valga'm déu... O de la primera visió de Sète, el vell port. Quina ciutat tan bonica, Lluís, la coneix?... Era el mateix dia que les tropes feixistes entraven a Barcelona. O de com vàrem obrir ennuegats les portes d'aquell bistrot talment com si fos el nostre darrer Paradís. Els ulls permanentment plorosos dels meus avis. O de la mort del meu pare al cap de cinc dies...

Segurament, senyor director, tot això el podria commoure i potser seria una història interessant per a vostè. Però la que jo li estic contant no seguia el meu camí. La meva història continuava a Barcelona, vivint en el cos d'un xicot que a penes tenia dinou anys i que es va quedar a la ciutat pensant que tot seria gris i trist. I com s'equivocava! Seria molt i molt pitjor.

A la propera sessió, recordi'm que li mostri alguna vella fotografia de com era Sète, segur que li agradarà. Ara, si em permet...





VINT-I-DOSENA GRAVACIÓ





en david va tornar al port amb els seus pares i no puc saber quins sentiments precisos tenia al cor, però, coneixent-lo, segurament devia pensar com aprendre a esquivar els obstacles i encertar l'estratègia per sobreviure. Sempre li havien dit que era intel·ligent. Ara hauria d'aplicar aquest do per arribar a surar en un magma llefiscós.

El que li relataré d'aquí en endavant potser no és exactament el que va passar en el detall precís. Amb els anys he anat reconstruint una història que jo no vaig viure però que necessitava conèixer per poder continuar respirant. Retalls de converses amb la Mercè, coses que he anat sabent d'allà i d'aquí, i finalment, el que el mateix David em va voler explicar. Així doncs:

El dia que els nacionales varen entrar per la Diagonal, la Mercè, en Màrius i en David també anaren a rebre'ls, i segur que van aclamar i victorejar l'exèrcit triomfador tant com els que més. No li estranyi, molta gent hi van anar per mirar de no enemistar-se amb el nou ordre. Però també n'hi havia molta que hi era de tot cor. Els uns perquè eren simpatitzants del feixisme i altres perquè desitjaven amb tanta força que la guerra s'acabés que necessitaven un exèrcit guanyador, fos quin fos, però que fos d'una vegada.

La Mercè no va amagar ni guardar res que els pogués comprometre amb el nou règim, ho va cremar tot. Encara que ells no s'havien significat, es deia que qualsevol paper amb llenguatge republicà aixecava les sospites i recels dels vencedors. També els havien arribat notícies de les escabetxades i matances amb què havien assolat les terres conquerides. Ho cremà tot.

Quasi immediatament després de l'entrada de les tropes, aparegueren pel barri nous veïns que ningú no coneixia però que pel tarannà tothom reconeixia. Eren els nous amos, o almenys havien arribat amb ells, i sols per això ja calia demostrar respecte pel seu suposat estatus superior, per molt que fossin tan arreplegats com els que més dels nostres. En pocs dies, molts ja tenien feina a llocs «de confiança» relacionats amb la nova administració. Era una altra mena d'exèrcit però molt eficient. Carters, estanquers, serenos, venedors de bitllets als metros, conductors d'autobusos, revisors de tramvies... Darrere de qualsevol taquilla, finestreta o taulell relacionat amb l'administració o servei públic, tenies la seguretat que n'hi havia un dels seus. Configuraven una teranyina ampla i complexa que continuava al carrer una feina que començava a llocs molt més tenebrosos. Interpel·laven, espiaven, denunciaven, controlaven. La delació era l'arma preferida. També vigilaven que als llocs públics no es parlés en català. I ai de tu si se t'escapava alguna paraula en la teva llengua, perquè et reprimien cridant, insultant, fent pedagogia pública perquè tothom s'assabentés del nou sistema i les seves normes. Ningú no gosava contradir-los perquè, si no et notaven convenientment submís i no canviaves d'idioma immediatament, et denunciaven a l'autoridad competente, que volia dir molt més mal lletosa, punyent i expeditiva. No se sabia d'on havien sortit però eren allà, manant i disposant de tot i de tothom, ocupant les cases dels rojos y separatistas que havien fugit a l'últim moment.

Pocs dies després de la capitulació de la ciutat, en David va rebre una ordre que l'interpel·lava perquè es presentés immediatament a la caserna del Pla de Palau. Això no va aixecar cap aprensió especial a la família. Els nous capitostos havien anunciat i amenaçat que cridarien tots els nois per enrolar-los al servei militar tant si ja l'havien fet com si no. Calia purificar tots els joves de les traces republicanes, democràtiques, marxistes, catalanistes o anarquitzants que de ben segur els estigmatitzaven. Hi havia doncs molta feina a fer.

Com vostè ja pot suposar, els meus estimats s'ho havien parlat de manera obsessiva i sempre arribaven a la conclusió que, fins i tot si la malaltia del seu ull no el deslliurava d'anar a l'exèrcit regular, en David seria destinat a algun servei auxiliar. No en tenien cap dubte. I això ja ho consideraven avantatjós, perquè probablement el destinarien a Catalunya i no a l'altre cantó de la península, com feien amb els altres per immergir-los, o submergir-los, en la Unidad de la Patria española.

La Mercè creia que amb els seus dots per les matemàtiques o la literatura el posarien a intendència. O potser al servei d'algun oficial, d'escrivent... En tot cas, i fos on fos, estava segura que aviat s'adonarien de les qualitats del seu cap i l'aprofitarien. Dels invasors s'explicaven barbaritats de tota mena, però la certesa que en aquella casa mai no s'havien significat en res polític i que no podien ser a cap llista negra els tranquil·litzava.

La Mercè va reunir tot el feix de certificats i papers que avalaven que en David tenia un ull sense visió, inútil del tot. I el meu company va sortir disfressat de casa amb els emblemes que calia, disposat a aixecar el braç tantes vegades com l'hi demanessin i a fer una demostració de castellà que un amant d'en Góngora com ell resoldria fàcilment. I certament, des que va entrar a la sala de reclutament tot anava bé, no li varen trobar antecedents «perillosos» ni a ell ni a la seva família, els papers i certificats mèdics anaven fent efecte i finalment l'enviaren a una altra secció del mateix edifici per passar una revisió mèdica. El metge militar li va fer un reconeixement minuciós i tot seguit va cridar l'oculista que, després de llegir cadascun dels certificats i informes que en David presentava, li va fer una exploració a fons de l'ull i, tot seguit, un reguitzell de proves. Quan li va semblar suficient, escrigué a mà un informe favorable que va passar a l'oficial metge, i aquest en va escriure un altre, recomanant-lo per a Servicios Auxiliares, em sembla recordar que es deia. Per dins, en David exultava, se n'estava sortint. Una vegada tot va estar signat, el van tornar a fer anar al despatx de reclutament. Va presentar el nou informe mèdic al mateix soldat de feia una estona, i aquest el va passar a un superior. Tot anava bé, complicat i feixuc, però tot anava molt bé. El temps s'alentia, però en la bona direcció. Li feren signar tota una paperassa, va escoltar dissimuladament algun comentari entre els soldats: «Este se salva», i ja l'havien destinat a una caserna de la mateixa ciutat per fer-hi les anomenades feines auxiliars.

Fou aleshores quan el maleït destí esbatanà la porta d'aquell despatx perquè hi aparegués la figura d'un sotsoficial. Es féu silenci. Penetrà a l'estança a poc a poc. Era atlètic, no gaire alt, amb un posat de perdonavides, i mirava segur de la seva autoritat. El sargento Antonio Garcés i no sé què més. Només d'entrar ja es notava que manava perquè tots els soldats es precipitaren a posar-se ferms i submisos al que ell digués.

Va deixar caure l'atenció sobre en David. El va repassar de dalt a baix, no sé què li devia veure aquell fill de puta. S'hi va acostar i, dirigint-se al soldat sense deixar de mirar fixament en David, exigí que li passés els papers que estava a punt d'entre-gar-li.

—¡Dame! A ver, ¿adonde va ese pajarito?

Va prendre els papers, certificats mèdics, d'estudis, tot, i va començar a llegir-ho mentre anava dient remarcant cada paraula:

—Uy, pero si va de monja... un poco de cocina... un poco de buena caligrafía... mucha cultura... ah, un ojo... Se nota que no los tienes bien puestos, un ojo a la viruta no merma a un hombre de verdad. ¿No conoces a Astray, hijo de puta? Detrás de esta carita de maricona con estudios, ¿qué hay? ¿Uno de la FAI o un cura sodomita?

En David estava quiet, sabia que cap moviment l'ajudaria. Callat, amb posat submís, era el millor que podia fer mentre el seu cap anava a mil per hora calculant les escapatòries per sobreviure a aquell animal. No en trobava, no n'hi havia. Quiet, mut, esperant que el grop passés. Però al Gran Cabró se li havia desfermat algun nervi incontrolat, algun desig amagat li feu iniciar una mena de solo teatral davant dels seus subordinats mentre se li inflaven els pits de patriòtics efluvis i els collons de virilitat.

Va dirigir-se cap a en David, com aquell torero que ja ha decidit on clavarà l'estocada.

—Dime, nenaza, ¿así que no ves?

—No, señor.

—¿Y de qué ojo no ves, nenaza?

Ho deia a poc a poc, sabent que tenia un auditori impressionat i una víctima propiciatoria.

—Del ojo izquierdo, señor.

—Mirad este maricón, está tan acojonado que se lo ha un montado para que nadie pueda decir que miraba a la izquierda, ¿no? Ja, ja, ja... —Es dirigia als subordinats, que reien de grat els acudits del sergent.

Una pausa eterna. El Gran Cabró semblava reflexionar. Per fi vomitaria sentència:

—¿Pues sabes, nena? Si no ves por el izquierdo, te voy a dar trabajo para el derecho. ¡Tomás! —va bruelar a un que estava assegut a la taula on es donaven els destins—. Pónmelo conmigo, quiero darle por el culo personalmente, en mi batallón. Me cabrean estos mojigatos estudiosos que se creen superiores a los que dan la vida por España. ¡Que se presente mañana!

Va girar-se, no va dir res més, tan sols es va sentir el «Sí, señor» del Tomás. Aquell mamarratxo va tancar la porta sabent que faria un gran estrèpit, deixant darrere seu uns soldats badocs i impressionats. En David va veure com posaven els seus papers en una carpeta grisa i n'hi feien un de nou. Era l'ordre on s'especificava que l'endemà es presentés al castell de Montjuïc, a les set del matí.

Coneixent-lo, Lluís, sé que devia tornar a casa seva avaluant tot el que l'esperava. A pesar que les coses s'havien torçat no devia estar totalment desanimat. D'una banda el destinaven a Barcelona, molt a prop de casa. S'hauria d'acostumar a tractar amb aquell sergent, però ja se'n sortiria. De moment no hauria d'espantar els pares. Tranquil. Tot va bé. Un temps de passar-ho malament. Ho aguantaria tot.

La versió que van rebre la Mercè i en Màrius fou tan polida que semblava ben bé que l'endemà entrava a la universitat. I per a ells, creure-ho era com una taula de salvació on s'arrapaven amb tota la seva força. Però no fou tan idíl·lic com el meu Amat ho havia pintat.

L'endemà a l'hora indicada pujava inquiet cap al castell de Montjuïc. Pel camí va ajuntar-se amb altres nois que també hi anaven destinats. Als uns se'ls veia que els venia tot de nou, com a ell. D'altres, en canvi, es notava que feia poc que s'havien tret els uniformes de la República per canviar-los pels nous, i ara eren allà, com joves envellits que s'havien de fer perdonar pel nou règim. L'edifici del tenebrós castell de Montjuïc, pesant allà dalt de la muntanya, sempre a punt per esclafar la ciutat, els rebé indiferent, engavanyat com estava amb empresonaments, interrogatoris i tortures. Els nois caminaven agrupats com un ramat arraulit, mirant desconcertats aquella fortalesa que cap d'ells coneixia. Només d'entrar, presentaren els papers i algú els guià per ponts, sales, passadissos, fins a deixar-los al cantó d'un fossar emmurallat on hi havia un petit grup de veterans que els esperava. Quan a força de crits, insults i empentes els van tenir formats, es féu el silenci i es quedaren immòbils. Uns segons. Res. Uns minuts. Res. L'ambient es tensava sol, i cada recluta ja es podia sentir el pols del cor. Ningú es movia, ni els veterans. Tothom va entendre que havia de passar una cosa important. Aleshores, per una boca petita del mur central, va aparèixer ell, el sargento, l'Antonio Garcés, el Gran Cabró.

Ho féu de manera teatral, sempre ho devia fer així, com esperant l'atenció del públic, i aquella dotzena de marrecs espantats el miraven acollonits, com a ell li agradava. Va avançar parsimoniós, amb els pantalons ben ajustats, que se li marqués cuixa i paquet, «que los tenía bien puestos», com no va cessar de repetir durant interminables hores d'exercicis físics pensats més per humiliar la ment que no pas per enfortir el cos.

Ja quan arribà al grup, passant davant d'ells com un torero exhibint atributs, s'aturà llangorós davant d'en David, barrejant un somriure de menyspreu amb una mirada de seductor italià de la vella escola:

—Tú, David nosequé tengo tu ficha arriba. ¿Así que un buen estudiante? Te voy a meter tus brillantes notas por el culo.

En David mantenia una actitud de vençut, entenia que això era l'únic que l'altre buscava i procurava satisfer-lo tan aviat com fos possible. El pobre encara no havia comprès que no eren les seves idees, ni la seva malaltia, ni ser de la Barceloneta, ni ser bell com un déu, allò que ofenia aquell mascle en zel de venjança. El que no suportava aquell malparit, el que volia anorrear i que veia com un perill per a ell i per a la pàtria era aquell llampec d'intel·ligència que el meu amic desprenia fins i tot sense voler. Tots els certificats d'estudis, informes escolars, notes, que havien caigut en mans d'aquell desgraciat ho proclamaven a cada pàgina. Era això, per damunt de tot era això. La intel·ligència sempre ha fet por als totalitaris, és cosa sabuda, Lluís. Aquell feixista dels collons no la suportava i, per a dissort del meu Amic, havia desenvolupat un do especial: en clissava el rastre amb l'instint d'un gos afamat de carn.

Els primers dies foren d'espant, baixava del castell sol, com estabornit, anava a peu fins al Moll de la Fusta, mirava els vaixells sense veure'ls, arribava a casa, a penes sopava i es posava al llit. No era l'esforç físic extenuant a què el sotmetien, ni tan sols els rentats de cervell. El que més el revoltava eren les paraules humiliants d'aquell gos, que li menjaven l'esma, aquell assetjament constant, provocador, esperant una resposta inadequada quan li deia nenaza en un to especial, mentre els altres reclutes buscaven la complicitat del seu sargento i començaven a somriure obertament...

Passats uns dies, mentre baixava del castell i sense dir res, se li acostà un xicot del grup, en Víctor. Un noi de casa bona que semblava tímid, sensible i amb un físic tirant a escardalenc. O sigui, res que fos apreciat en aquells temps. D'alguna manera, en Víctor va flairar que en David era dels seus o que en ell trobaria un company. Aquell primer dia no es varen parlar i arribant a Colón ell va anar amunt, cap a la part alta de la ciutat, i en David continuà cap al seu barri.

Els dies se succeïen encadenant duresa amb insults, humiliacions, bufetades per no res, coces als collons per doblegar-los, cops de culata sense motiu. Un rosari de salvatjades, només perquè sí, per fer-los sentir una merda. Però un maleït matí aparegué el sergent Antonio Garcés amb cara i posat d'extrema satisfacció. Tots sabien que el seu excel·lent humor no era un bon presagi. Els féu formar i després va iniciar una mena de passeig pausat i controlat davant dels soldats, amb una postura que semblava més de cabaretera que de militar, de tant com el dominaven les ganes d'exhibir-se. Quan va considerar que ja els havia impressionat prou, amb la veu engolada de qui vol un to viril, els va anunciar:

—Bueno, nenazas —aquesta expressió la feia servir com un martell—, os he escogido uno a uno. Sé lo mariconazos y co-bardicas que sois, la mayoría de vosotros sois desgajos de escoria republicana y alguno se quería escaquear del servicio a la patria como una mujercita. Pero yo os he encontrado el sitio justo para que vuestra cobardía sirva para algo grande.

Féu la pausa convenient i va continuar:



—A partir de hoy formaréis parte del batallón de fusilamiento de este castillo de Montjuïc. A mi mando. Por lo menos vuestra cobardía de nenas servirá para matar rojos, que tienen muchos más huevos que vosotros y mucha menos suerte.

Va dir algunes bajanades més en un llenguatge casernari que glaçava qualsevol neurona capaç de raonament, mentre tots el miraven espantats. Ell, que dominava cada gest de la seva actuació, s'ho va fer venir bé per anar col·locant-se davant d'en David, presumit, mirant-lo als ulls, i quan va acabar l'arenga va ennviar el to patrioter pel de seductor macarrònic, i amb la mirada fixa als llavis d'en David li va dir:

—¿Ves, mariconazo? Tè quería conmigo... y te he encontrado trabajo para tu ojo bueno, el derecho. Apuntar... apretar el gatillo... disparar... y... matar.

Ho deia lentament, mastegant cada síl·laba, amb un deix de desig a la veu, com si l'estigués violant. En realitat ho estava fent. I amb quin èxit. En David es va sentir posseït per aquell malparit que el triturava molt endins. Tremolava escoltant-lo, imaginant l'ofici que aquell fill de puta li havia escollit: botxí. El volia de botxí.

Quan se li va acabar l'orgasme, el Gran Cabró s'allunyà decidit i va desaparèixer a pas ràpid, com acabant una escena. En David va sentir com en Víctor rondinava al seu costat amb un desesper contingut:

—Ho sabia, jo ja ho sabia.

Al cap d'una estona els repartiren uns fusells i es van exercitar unes hores sobre el funcionament d'aquelles armes, fins que el sergent va tornar. Fou aleshores quan per primer cop els van fer disparar. Primer, un per un, i després ja sense parar. Ho van fer sobre un matalàs enrotllat a un pal perquè els fes d'objectiu. En David va veure com el seu ull bo era més que suficient per a aquella tasca, mentre, dins seu, se li tancaven les portes d'escapatòria que havia imaginat nit darrere nit. Els crits, insults, cops, mirades amenaçadores i conqueridores s'enfilaven fins que el Gran Cabró va aconseguir que el grup comencés a mecanitzar la «feina». Perquè en el fons era qüestió d'això, mecanitzar la matança.

Quan van acabar, i en formació, hagueren d'escoltar la veu prepotent d'aquell presumptuós curt de gambals:

—Bueno, nenazas, mañana miraré si encuentro algun rojillo para cambiar el colchón y nos lo jodemos vivo.

I se'n va anar. Així. Se'n va anar.

Jo no sé explicar-li què devia sentir en David. El meu Amat havia fet de la sensibilitat i el respecte una manera de ser, una forma de conviure. Imaginar que l'endemà en lloc d'aquell matalàs estropellat per les bales hi hauria algú, un home, una dona, un jove, un vell, tant se val, algú aferrant-se a la vida, li era insuportable.

Poc després els reclutes baixaven silents cap al port. Es feia fosc. En Víctor se li va acostar una mica més i va començar a desfogar-se:

—-Jo ja ho sabia, m'ho podia pensar!

En David no va contestar res, estava capficat en les seves dèries i a penes escoltava quan en Víctor va començar a explicar-li que el seu pare, en Narcís Casamitjana, el dia abans que fracassés l'aixecament colpista amb el qual estava conxorxat, els va enviar prudentment a ell i la seva mare cap a França primer i a Navarra després. El senyor Casamitjana, amb una fortuna incalculable i un fanatisme ultramuntà, va optar per quedar-se a guardar el patrimoni i per si encara hi havia alguna oportunitat de carregar-se la República. Es va ocultar en una mena d'amagatall de la seva torre, a la part alta de la ciutat. Va convèncer una criada de confiança i el seu marit, que era de la CNT, perquè anessin amb tota la família a viure a la casa se-nyorial i aparentessin que l'havien ocupat. Els ordenà que desmaneguessin el jardí, les portes de l'entrada, els finestrals, tol el que calgués, i que pintessin arreu de la finca les sigles de la CNT i de la FAI ben visibles. S'entaforà en el seu refugi i aquella comèdia hagué de durar més de dos anys, i a fe que la representaren convenientment. Aquells pobres de solemnitat no el varen trair mai ni se n'anaren de la llengua, van guardar béns i propietat amb el senyor a dins, a qui van alimentar fidelment fins al dia que entraren els nacionales.

En Víctor puntualitzava, mentre filava el seu monòleg, que ara la criada era la seva «tata» i el marit de la CNT el nou i flamant xofer del senyor Casamitjana. Passats aquells dos anys espantosos i claustrofòbics, el senyor Casamitjana es va convenir en un vencedor, un guanyador assedegat de venjança. Però en el seu entusiasme pel nou feixisme, pel règim victoriós, hi havia un forat negre: era el seu fill, en Víctor. El feble i malaurat Víctor, que no era gens procliu a estimar ni aprofitar res del que ell i la nova situació li oferien generosament. Aquell vailet li havia sortit massa sensible, més femení que ben format, més de llegir bajanades que de jugar a futbol. I si bé li havia agafat per la religiositat, no era a la manera que ell exigia: el bon catolicisme militant, de salutació feixista i conqueridor de les ànimes al ferro roent. Malauradament, el nen li havia sortit compassiu, benvolent. Com una monja, vaja. Així que va decidir fer-lo un home a través de les seves influències entre les altes esferes militars. Va triar i demanar expressament que el destinessin en un lloc ideal perquè es foguegés. I mai tan ben dit, Lluís. En el pervertit ofici de destruir les persones que no mereixien viure entre el nou ordre.

En Víctor li explicava tot això compungit, però el pobre David no el podia compadir de tant com es compadia ell mateix. Malgrat que no explicava quasi res als pares de les seves vicissituds a Montjuïc per tal de no preocupar-los, aquell dia, aquell vespre, abans de sopar, no va poder més i va arrencar a plorar. Va dir entre sanglots, amb una veu sense alè, que l'endemà hauria d'afusellar algú.

El silenci es va apoderar d'aquell espai humil i fins que no van passar uns quants segons en Màrius i la Mercè no reaccionaren. Primer, esglaiats i afligits, després, indignats i vehements. Però a mesura que mostraven la seva còlera, la seva indignació, veien com les faccions d'en David s'anaven esmicolant de tristesa, com perdien el tremp. Van comprendre que, per aquell camí, només aconseguirien que el seu fill es derruís encara més.

La Mercè va intentar canviar el to i, no sense esforç, buscava paraules que el tranquil·litzessin:

—David, no et preocupis, ja veuràs com vosaltres no haureu d'afusellar ningú, us ho han dit per espantar-vos. Això ho faran soldats més veterans, dels seus, que a més a més en tenen ganes. Ja ho veuràs.

Però en Màrius, que callava, no estava d'acord a parlar-li així. Pensava que pel camí de la simulació no l'ajudaven gens i que valia més preparar-lo per sobreviure en els durs paràmetres de la nova realitat. Ara feinejava al bou Albatros i, entre els pescadors, n'hi havia un dels nouvinguts que es vantava de tenir un germà arribat amb l'exèrcit vencedor i que estava de servei a Montjuïc. En Màrius, sense esmentar per res el seu fill i fent-se simpatitzant de les noves idees, aprofitava que l'individu xerrava pels descosits per poar-li tanta informació com podia. No li va costar gens obtenir-la, aquell pescador li parlava amb una rara naturalitat de totes les «acciones de limpieza» que hi tenien lloc i del temps que durarien fins que el país quedés net i immaculat.

Va aixecar-se apartant la cadira per anar al costat del seu fill, va passar-li el braç per damunt de l'espatlla i va dir-li el que sabia:

—Mira, David, em sembla molt que exerciran una repressió que no té res a veure amb el que coneixíem. I si n'hem vist, de disbarats. Entre els pescadors amb qui feinejo hi ha de tot, però els més ben connectats diuen que les execucions van, i aniran, a tot drap durant mesos. Ho tenen preparat i estudiat. Volen eliminar, netejar, diuen ells, tothom que es va significar. Vull dir... que potser sí, que potser algun dia t'hi puguis trobar, amb haver d'afusellar algú.

En Màrius va alentir-se, semblava que l'avergonyia el que acabaria dient, però tanmateix ho digué ferm:

—Si això t'arribés, no t'ensorris, no t'ho perdonarien. Fes el que et diguin i apunta com faran tots. Després, dispara esbiaixat, que la bala, per poc, no pugui tocar cap d'aquests pobres desgraciats, que...

A en Màrius se li apagava la veu a mesura que s'anava escoltant i la Mercè s'eixugava les llàgrimes, però els ulls d'en David estaven oberts com dos pàmpols perquè no es podia creure que el seu pare li estigués dient que hauria de matar gent indefensa i que es quedaria més tranquil si apuntava al costat. I tanmateix el seu pare li insistia:

—Ningú no sabrà que la teva bala no l'ha tocat.

Tot semblava irreal. Es va aixecar d'una revolada per no escoltar-lo més i se'n va anar corrents on abans hi havia la Sarita, esperant que l'estómac se li cansés de contraure's.

L'endemà, a Montjuïc, van continuar tot el matí, fins a l'esgotament, fent pràctiques de tir sobre aquell matalàs esbudellat. A en David, els nervis l'obligaven a pixar molt sovint. No era l'únic. Demanaven permís i ho feien a la mateixa murada mentre havien de sentir els comentaris obscens del Garcés, que seguia de molt bon humor.

Inesperadament, van notificar als que eren de la ciutat que tenien permís per anar dues hores a casa a dinar, però advertint-los que aquella nit la passarien al castell. Tot plegat era senzill d'entendre: el fill de puta els havia trobat un matalàs de carn i sentiments.

Al migdia, al voltant de la taula les coses anaven cada vegada pitjor. Com més miraven d'encoratjar el fill, més li empitjorava l'aspecte. Tenien esglaiat el cor d'escoltar-se dient aquelles barbaritats, però encara més de percebre com en David, ja fora de la realitat, els fitava com si fossin uns desconeguts. En aquella tensió, amb un gest involuntari, el meu Amat va llançar el plat a terra i l'ensurt va desencadenar uns moviments que el feren aixecar-se i marxar de casa. En Màrius abaixà el cap, la Mercè continuà eixugant-se el plor. I van quedar sols, abatuts, pressentint el pitjor.

I el pitjor va arribar. Encara ben fosc, els van fer aixecar a crits d'unes lliteres polloses i formar a cops de cinturó. Els caporals van menar el batalló fins al pati central, on els esperava un camió amb el motor engegat. Un cop a dalt i amb les armes reglamentàries, el camió va deixar-se anar per la baixada que duia a ciutat. Van travessar el port, la Ciutadella, anaven cap al Besòs. Finalment varen arribar a un lloc, ben bé al costat de la platja, on els feren baixar.

Sí, era el lloc. Tots els reclutes sabien on eren, tothom a la ciutat temia aquell indret, el famós Camp de la Bota. N'ha sentit parlar, vostè, del Camp de la Bota? Si vol, pot anar a gratar en aquest engendre que en diuen Fòrum de les Cultures i sota tots els pisos de protecció social que van jurar que farien, vostè no es desanimi i vagi gratant, potser trobarà les bales amb què van matar centenars de persones. Allà, tan a prop del mar, era on es feien la majoria d'afusellaments de Barcelona. Hi havia una paret masegada i mossegada per les bales que s'escapaven dels cossos dels executats. Un espai tètric, solitari, la gent moria allà mentre, a pocs metres, les gavines podien veure com naixia el sol a la ratlla llunyana del mar. Una mena d'escarni estètic, si m'ho permet.

Continuo. Alguns soldats, veient aquell escenari i el que representava, van començar a tremolar. D'altres semblaven més indiferents, i també n'hi havia que gallejaven, com si no els anés gens malament esbravar-se amb tantes garanties. Però totes les cares es van transfigurar al veure arribar un cotxe negre del qual, després d'una frenada sorollosa i aixecant pols, va baixar en Garcés per la porta del davant. Mirava pausadament el batalló, com comptant-los. Tot seguit, un soldat dels veterans va obrir la porta del darrere i amb males maneres va obligar a baixar un home prim, fràgil i lligat de mans. Aquell homenet, curt d'estatura, la pell de la cara molt blanca, una mica calb i un bigoti retallat a la manera de l'època, era a qui havien d'afusellar. Podria ser un botiguer, potser un mestre... Coneixent en David, li puc assegurar que el seu cap va anar acumulant especulacions sobre aquella persona, amb un físic tan anodí que semblava incapaç de cap acte que mereixés la mort. Però, ara, saber si l'homenet era culpable o no ja era del tot inútil. Ara l'important era saber si podria matar-lo, si li sabria disparar, si acceptava formar part d'aquella màquina d'assassinar. Procurava no mirar-lo, no trobar-se amb el seu esguard. Els dits, el cos, l'esperit sencer li suaven neguits.

Quan tot estigué preparat, el veterà volgué embenar els ulls del presoner. Però aquell home esquifit digué que no, que volia mirar-los a la cara. Alguna cosa degué recelar 1'Antonio Garcés, que va sentir la necessitat de dir les últimes bestieses per arengar la tropa:

—Venga, nenazas, cuando hayáis acabado con ese rojo os sentiréis más hombres. Apuntad al corazón y a la cabeza. Venga.

Després va apartar-se a un cantó i, amb la veu engolada però que se li espingava de tant que volia cridar, va bramar les lletanies d'aquell ritual macabre:

—Atención.

En David va aixecar els ulls i mirà aquell home.

—En posición.

No era un matalàs, era un home que el mirava directe al cor.

—Carguen.

No puc disparar, no podré mirar-me mai més, vull morir.

—Apunten.

Serens, plens de bondat, tots els sentiments se li acumulaven als ulls, cap por.

—¡Fuego!

L'estrèpit dels trets, el cos travessat de cop i empentat enrere, el cap esberlat, les cares crispades dels soldats, la mort regnant en aquell recinte. Era un moment d'una intensitat tan desmesurada que semblava irreal. Un silenci dens posseïa l'espai.



Aquell facinerós va caminar decidit a mirar si calia el tret de gràcia. Segurament no calia, però disparà igualment al cap destrossat. Després, des del centre, com en una plaça de toros, caminant presumptuós cap a l'esquadró, com provocant l'envestida, va acostar-se fins a sentir l'alè de cada soldat i amb un somriure repugnant els anà palpant el canó del fusell per saber si el tenien calent i comprovar si havien disparat. S'acostà al David, li tocà lascivament el canó mentre el mirava provocador als ulls. Somrigué. Sí, el tenia calent.





VINT-I-TRESENA GRAVACIÓ





mentrestant, a sète, jo no en podia saber res, de tots aquells infortunis. La mort del meu pare m'havia deixat trasbalsat. No només per la seva pèrdua. També perquè els meus sentiments per ell i tot el que representava se m'havien torçat i això em tenia confós amb mi mateix. Havia estat sempre el meu model, però els dos últims anys de la maleïda guerra ho havien pervertit tot. No s'estranyi si no n'hi parlo gaire. Espero que abans de morir sabré trobar la pau amb el seu record.

D'altra banda, els esdeveniments que ens portarien a la Segona Guerra Mundial s'encadenaven inexorables i ja s'endevinava que l'enfrontament de França amb Alemanya seria inevitable. Però aquella bombeta fosa del Hitler, com deia en Jimeno, havia començat per Polònia i això quedava molt lluny de França, que, fent servir el mateix patró que amb la República espanyola, es va quedar quieta, esperant acovardida en comptes d'intervenir. Els grans estrategs de l'exèrcit francès pensaren que potser aquell boig s'aturaria sol... Només li puc dir que no n'estic orgullós, gens, però no em sentia involucrat amb els problemes francesos. Tenia massa recent l'escarni d'aquella Europa «democràtica» que, només feia uns mesos, ens havia deixat morir a foc lent sota la bota que ara s'alçava per esclafar-la a ella.

També bi hauria d'afegir que em posseïa una tal nostàlgia, que dins meu només hi habitava un pes punyent, un ofec, un dolor que em llastava en aquell mar de fragilitats. No saber res d'en David se'm feia insuportable.

No li estranyi, doncs, que la desgana amb què servia els clients de Le Paradis radiés la comicitat. Era tan visible que la mare em pregava que dissimulés ni que només fos just al deixar les begudes damunt la taula dels parroquians. Res a fer, fins i tot quan ho intentava voluntariós el gest no tenia vigor, un cineasta com vostè diria que no era creïble. Sort en teníem tots plegats de la Marí, que havia recuperat el so del seu nom, Marie, i, amb això, la força per posar-se al davant d'aquell local.

Jo anava cada dia a la poste per si m'arribava algun senyal del meu Amat. La gent de l'exili sabíem molt bé que, a Barcelona, tota la correspondència era minuciosament controlada i les cartes arribaven obertes als destinataris, amb el segell de la censura militar al sobre. Jo no li escrivia per no comprometre'l. Havia de ser ell qui ho fes primer, per demostrar-me que no corria perill. I la mancança de notícies seves em provocava decepcions i dubtes: malalties d'enamorat que em posseïen fins al deliri. Caminava d'esma cap a la poste, cada cop amb menys esperances de saber res d'ell, de llegir la seva lletra perfecta i delicada. Van ser quatre o cinc mesos interminables. Finalment, vaig decidir que li escriuria jo.

Em vaig obligar a escriure en castellà, perquè les cartes en català no arribaven i aixecaven greus sospites. Procurant ser molt caut en el contingut, vaig adreçar la carta a la seva mare. Vaig omplir les dues cares d'un full explicant-li els aspectes més banals de la nostra vida a Sète sense fer cap referència al passat. Com si no hagués existit. Només al final de la segona cara vaig reservar unes ratlles al meu Amat. Res, formalitats i foteses. Quines ximpleries. Però què vol, quan t'enxarxa la por, el cervell confabula imbecil·litats. Mentre anava escrivint experimentava fins a quin punt pot ser dolorosa cada línia que escrius a la persona que estimes, si no pots expressar-li l'abast dels teus sentiments. Però no em vaig permetre cap feblesa, cap concessió que pogués semblar comprometedora quan els militars o la policia obrissin la carta. I li diré per què: jo em guardava un as amagat a la màniga, una arma secreta d'una potència comunicativa descomunal. Posseïa un codi meravellós per dir-li tot el que sentia per ell, un codi que esclataria en el jardí dels seus sentiments per expandir-hi els meus perquè es trobessin. Un codi curt i precís, enigmàtic per als altres, clarivident per a nosaltres. I el vaig fer servir: just abans de signar i ;imb lletres grans, al costat del meu nom vaig acomiadar-me escrivint «El teu AA».

Dues paraules minúscules en català i dues inicials. Tan senzill i ja n'hi havia prou! No en tenia cap dubte. Ell entendria la clau del mestre Llull, i en aquesta expressió hi palpitava el més essencial que jo li pogués dir. Només per poder posar aquestes dues as vaig escriure la carta, només perquè les llegís. «El teu AA». Tot i que l'hi explico emocionat, no puc evitar pensar que potser només eren rucades, però quina importància prenien en aquells dies. El teu AA... Valga'm déu...

En algunes parts d'aquest relat, Lluís, li he insinuat la vàlua ferma i discreta de la Mercè. Segurament no li devia ser gens senzill entendre i acceptar que el seu fill quedés paralitzat per no saber afrontar o gestionar una paraula clau en aquells anys: brutalitat. Perquè, escolti'm, el «nou món» era el domini dels brutals, dels capaços de la brutalitat més perversa sense tremolors de mà ni de consciència. Manipulació de la violència, por, repressió, tortura: tot exercit amb una brutalitat expeditiva, fins a anorrear qualsevol voluntat de raciocini, de resistència. El feixisme deu ser això, la brutalitat col·lectivitzada. Aquest era el nou món. I a en David ningú l'havia preparat per a això. Alguns tenien un instint prou salvatge per adaptar-se a les normes grotesques del nou ordre, jo mateix, potser. Però en David no va saber aixecar cap mur que el protegís ni cap heura de cinisme on arrapar-se.

La seva vida a Montjuïc era un absurd que no sabia desxifrar. Amb en Víctor s'ajudaven com podien però no deixaven de ser dos nàufrags en un temporal inclement. Es passaven el dia fent pràctiques de tir i exercicis esgotadors. Però, pel motiu que fos, la immensa majoria dels afusellaments foren quasi sempre al Camp de la Bota. Per als soldats del batalló era com jugar a una funesta ruleta. Sabien que les cel·les eren plenes de presoners i, si eren significats o importants, acabaven assabentant-se de com es deien o qui eren. Ho comentaven entre ells i s'entretenien a endevinar quina seria la propera víctima. Quan s'acostava una execució, sigui per la indiscreció d'algú o sigui perquè es respirava la pesantor de la mort entre aquelles pedres, els xicots del batalló sempre acabaven sabent que s'apropava el dia. Es deia simplement:

—Ep, que m'han dit que n'hi ha un que el passejaran pel Camp...

En David havia afusellat massa persones i davallava per un túnel depressiu que el xuclava cada dia a zones més fosques, i no en sabia escapar. Va perdre la gana, es va tornar esquerp, parlava sol, s'insultava amb paraules grolleres. Ningú el reconeixia en aquell estat. La Mercè era un testimoni adolorit de com el seu fill perdia la llum. El veia caure per un pendent cada cop més pronunciat. Ella procurava ser amatent i conservar l'ànim, però va arribar un dia que el seu instint de mare va saber que, del pou que l'engolia, en David no en sortiria indemne.

A Montjuïc, en Raül, un xicot entremaliat de Bàscara, d'aquells que sobrevivien a tot, va dir:

—Ostres, hi ha una tia canyona com no us ho podeu ni imaginar. Es diu Eugènia Castells però sembla que abans de l'Alzamiento se la coneixia amb un altre nom, perquè era ballarina i cantant al Paral·lel. Diuen que la tia, a banda de fer rebentar braguetes, era roja de debò i la volen passejar qualsevol nit d'aquestes.

Ja s'ho pot imaginar, al cap de pocs dies tothom sabia que la vedet que corria vida avall era la Blanca Bernard, i quan en David va sentir aquell nom un estol de corbs li mossegà l'ànima.

Els dies que seguiren foren d'espant. No parlava i, si ho feia, era quasi inintel·ligible. Li tremolaven les mans, les parpelles. La Mercè i en Màrius, desesperats, ja no maldaven perquè s'animés, tan sols perquè sobrevisqués.

Moltes nits obligaven els xicots a dormir a la caserna, sempre amb l'angoixa que els despertessin a crits per pujar-los al camió del paseo i fer-los matar algú. No hi havia cap malson que pogués superar el terror d'escoltar l'Antonio Garcés fotent-los cops a tort i a dret, tractant-los de marietes i dient imbecil·litats per motivar-los. Aquella matinada, quan en David va sentir el Gran Cabró bramant: «¡Venga, nenazas, en pie! Hoy os tengo preparado un plato suculento, solo para los que seáis hombres de verdad, maricones de mierda», va saber que una maleïda hora li estava trucant a la porta: l'hora de matar la Bernard.

Les albes despuntaven al Camp de la Bota i en poca estona el sol eixiria pel mar omplint el cel de rogents. Però els nois del batalló estaven neguitosos, els un fumant, els altres callats i expectants. Tots sabien que eren allà per esbudellar la Blanca Bernard. Com sempre, a ells els tocava arribar abans que ho fessin el Gran Cabró i la víctima en el cotxe negre, que va aparèixer com de costum, aixecant pols i fent soroll amb la frenada. Quasi ni s'havia aturat que el Garcés ja baixava cerimoniós per la porta davantera, mirant somrient i triomfador els reclutes. Un soldat va obrir la porta del darrere, però es quedà immòbil, sense gosar agafar pel braç la Bernard i obligar-la a sortir sense miraments, a empentes i cops, com es feia habitualment.

I no calgué, perquè malgrat anar lligada de mans, ho féu sola.

Veure-la fou un impacte per a tots els reclutes. Era com si la Bernard inundés de bellesa aquell lloc tenebrós, o a l'inrevés, com si les condicions tètriques d'aquell espai realcessin encara més que era tan bella.

Sí, s'havia arreglat la cara com si hagués de sortir a l'escenari més important de la seva vida. Vestia senzilla però amb cura dels més petits detalls. S'havia ombrejat els ulls d'una manera que semblaven dos fars. No hi havia ni un bri de tristesa, por o penediment en el seu gest. Era extraordinari contemplar-la. Per un moment fins i tot l'estúpid de l'Antonio Garcés semblava desconcertat.

Les albes es feien a cada segon més lluminoses. Ella va caminar decidida fins al lloc on l'havien de matar. No va acceptar que li embenessin els ulls. En David s'estava esmicolant per dins. No podia suportar aquella imatge. Els dits li tremolaven, desitjava que el cervell li esclatés. Perdre el sentit, la raó, i no veure res més. Aquest era el camí.

L'Antonio Garcés s'acostà a la noia per demanar-li la darrera voluntat. Ho féu en un to entre burlesc i compassiu, per humiliar-la davant la tropa. Però la veu de la Bernard va ressonar amb una força inaudita, perquè la sentís tothom, com si ja ningú tingués el poder de destruir-la:

—Només vull una cosa —va anunciar, mirant sense presses tots els soldats, un per un, recte als ulls—. Que no em dispareu a la cara. Us ho demano per les vostres mares. No em dispareu a la cara.

Aquella veu va penetrar els racons més íntims dels xicots del batalló. Potser per això el crit estrafet del sergent Garcés inicià precipitadament el ritual de sang:

—¡En posición!

En David estava fora de si.

—¡Carguen!

Que em rebenti el cap, déu meu, que em rebenti el cap.

—¡Apunten!

Però, en aquest punt, la veu del Gran Cabró s'aturà. Ningú entenia el perquè, era inaudit, però no acabava de donar l'ordre de disparar. Tots miraven la rara serenor de la Bernard mentre esperava el bram final del sergent, però aquest no obria boca. De sobte, aquell energumen s'acostà al soldat que li queia més a prop i amb un gest violent li va arrabassar el fusell. Aquells segons de confusió feien trontollar l'ànim de molts soldats. Era la primera dona que mataven, com disparar a la nòvia o a la mare, alguns apuntaven lluny de qualsevol òrgan vital. En David no, la punta del seu fusell ja era incapaç d'estabilitzar-se en cap punt. A cada instant que passava els fusells pesaven més, però tot d'una:

—¡Fuego!

L'esgarip de l'ordre ressonà al mateix temps que el tret del fusell amb què apuntava aquell fill de puta. El Gran Cabró l'avançà una fracció de segon al temps que sempre separa l'ordre de l'execució. I ell sabia per què.

El seu tret impactà enmig de la cara de la noia, que esclatà pels aires ensangonant-ho tot. Aquesta imatge era la que en Garcés volia que veiessin. Quan els nois premeren el gallet ja havien tingut unes dècimes de segon per copsar aquella visió esgarrifosa. Era això el que perseguia. Va seguir un silenci angoixant, on els xicots només sentien l'eco dels trets, que els trencava l'ànima.

L'únic que sabia què feia era l'Antonio Garcés, que va girar-se cap als soldats atemorits, mirant-los amb menyspreu des del seu posat de torero bacó. Lentament, molt lentament, va donar una volta sencera al cos de la noia, mirant-la al cap, i féu una pausa. Després va girar el cos per mirar fixament un dels soldats. S'hi encaminà recte, marcant cada pas, ridícul, obscè, amb un somriure als llavis i una ordre seca i precisa per donar-li:

—Dale el tiro de gracia.

Allà es va acabar tot. Un crit que li sorgia de cada membre del cos va esquinçar l'espai. Després va caure presoner d'espalmes i convulsions que el rebotien per terra. De la boca li vessava bava, els ulls oberts en extrem, mirant enlloc. S'havia acabat. Alguna cosa essencial va morir dins seu en veure esclatar la cara de la Bernard, i des d'aquell instant el meu Amic va convertir-se en un sac de tics i gemecs, incapaç de dir res que tingués sentit per a ningú.

Tal com ell demanava, se li havia rebentat el cervell.

Mentre els primers raigs de sol tenyien amb un daurat preciós aquella maleïda paret clivellada per les bales, uns quants soldats recolliren de terra el meu Amat i el carregaren al camió per dur-lo a l'hospital militar.

Només moltes hores després van avisar els seus pares. Els van mentir dient-los que patia un trastorn passatger i que se'l quedarien un temps en observació. No els permeteren visitar-lo. La foscor va caure damunt d'aquella família. Se'ls havia apagat l'única llum.

Era el mes de març de l'any 40.





VINT-I-QUATRENA GRAVACIÓ





no passaren gaires setmanes des del dia que vaig enviar aquella carta fins que vaig rebre la resposta que em remetia la Mercè. De seguida em va cridar l'atenció que el mata-segells era de la poste de Perpinyà: aquella dona havia aconseguit que algú la portés fins a la capital del Rosselló perquè ens arribés sense passar censura. Ja es pot imaginar com n'estava d'anhelos per trobar-hi unes paraules d'en David que em curessin de tanta nostàlgia. Però aquella carta no contenia res del que el meu cor pidolava. Eren quatre fulls escrits amb lletra petita i aprofitant tots els espais en blanc, on la Mercè relatava el calvari patit pel seu fill. En detallava l'evolució, les circumstàncies, els noms propis, el seu davallament progressiu: primer el desesper, després el descontrol i finalment la bogeria.

Descrivia l'execució de la Bernard i tota la resta amb una precisió quasi malaltissa. Sembla ser que quan l'exèrcit els va retornar en David, ja irrecuperable, el seu últim company, en Víctor, passava molts dies a visitar-lo. Pas a pas, com en un malson, aquell noi els va refer la història de tot el que havia succeït des del primer dia que es van presentar al castell de Montjuïc. A mesura que jo llegia aquells fulls, sentia com la poca estructura interior que encara servava indemne se m'esqueixava. El desori de les situacions que el meu Amic hagué de malviure, la facilitat amb què jo podia imaginar l'afebliment dels seus instints de supervivència, tot plegat se'm representava com una baixada als inferns.

De tot l'espant que vaig haver de llegir, potser el que més em va commoure, i segurament perquè em comprometia, fou quan m'explicava que intentant fer reaccionar el seu fill, un dia va prendre la meva foto que ell sempre guardava a la cartera i l'hi va posar davant dels ulls esperant que li causés algun efecte, mentre li repetia el meu nom pacientment. Amb aquella lletra menuda em descrivia emocionada com li va semblar que s'atenuaven les «contraccions espasmòdiques» d'en David, ho deia així, i com també semblava que parés atenció a la seva veu. Aquell miratge, continuava, només va durar uns segons, però fou com si un traç de serenor se li filtrés per la cara.

Des d'aquell dia, quan veia el seu fill en un punt de no-retorn més acusat, li ensenyava la foto dient-li el meu nom, i m'assegurava que un alè de vida semblava envair-li els ulls. Cap al final de la carta també m'explicava que feia poc havien decidit ingressar-lo lluny de Barcelona, en un centre on els donaven algunes esperances de remeiar-lo. Acabava pregant-me que, si mai tenia l'oportunitat de tornar a Barcelona sense posar-me en perill, no deixés d'anar a veure'ls i així em dirien on era en David perquè pogués visitar-lo. Que ella i en Màrius m'esperarien a casa, al lloc de sempre. «Casa teva», hi afegia.

Miri, Lluís. Vaig llençar la carta i vaig començar a córrer, córrer, córrer... A Sète fosquejava i al meu cor era negra nit. Em feia mal, com si es trenqués. Jo anava pel carrer esbufegant queixes que em sortien de molt endins. Quan vaig arribar al final del port vaig enfilar-me a unes roques, al nord de l'espigó, i vaig arrencar a plorar a crits. El dolor m'era insuportable. Les imatges que el meu cervell creava sobre en David i totes les circumstàncies que acabava de descobrir m'eren una tortura. No li sé explicar la intensitat de l'ofec que em paralitzava i, si m'ho permet, vostè tampoc ho sabrà fer.

Quantes hores vaig estar així, no ho sé. Quan se m'acabaren les llàgrimes vaig caure estabornit entre les roques. Només recordo que, quan el sol i el soroll del port volien desvetllar-me, una veu dins meu em deia que seguís dormint, perquè obrir els ulls i saber que tot era cert seria el meu pitjor infortuni.

Quan vaig tornar a casa, la mare m'esperava amb la carta de la Mercè a les mans i només de veure'm entrar es va aixecar per abraçar-me.

—Germinal, ho sento, fill meu, sé com estàs. —Jo no era capaç de dir-li res, només feia que no amb el cap—. Sí, Germinal, sé com et sents, jo ho sé tot, des de l'inici. I la Mercè també. Sé el que sents, el dolor, l'angoixa, els conec millor que tu mateix.

Va abraçar-me per deixar-me plorar entre els seus braços, amanyagant-me com a un animal ferit.

Ho havia entès? La mare m'estava dient que ella i la Mercè sabien els sentiments que en David i jo ens teníem? Era això el que em volia fer entendre? En un altre moment potser m'hauria fet sentir, com ho diria... Violent? Però en aquella extrema fragilitat, sentir la comprensió d'algú, copsar la compassió de la mare pel dolor que em mossegava, va ser un redós inesperat. En tot cas, li he de confessar que, malgrat el seu ajut, vaig caure encerclat en una estranya presó en què cada record, cada imatge que revenia, es convertia en un nou barrot d'una reixa indestructible.

Des d'aquell mateix dia, veient-me sense alè, la Marie va prendre el comandament de la situació i, deixant-me a banda i sense dir-m'ho, va començar a trenar una estratègia que en pocs dies donaria uns fruits sorprenents. L'hi explicaré d'aquí uns minuts. Però mentrestant Alemanya començava unes operacions militars als Països Baixos i Bèlgica que serien el preludi de la invasió de França. Jo diria que devíem ser a mitjan abril del 40, però ho haurà de confirmar, no sigui que la meva memòria l'enganyi. El cert era que si bé molts francesos s'inquietaven pel futur, tanmateix confiaven en una línia defensiva que en deien la Línia Maginot, i que el magnífic comandament francès classificava d'inexpugnable. Però escolti, si continuo xn'empatollaré en un fangar bellugadís, o sigui que tallo.

Jo veia que la mare prenia els meus documents i marxava deixant-me al capdavant del bistrot. Ja li he insinuat que, quan ella no hi era, Le Paradis més aviat semblava un purgatori. I no només per culpa meva. El meu avi, Gilbert, estava arribant allà on finen els camins, i la Béatrice, l'àvia, l'acompanyava sense drames, plenament conscient d'aquell darrer trajecte, envoltant-lo de complicitats i cures.

Pel meu cantó, el pas dels dies va aconseguir que la pena anés deixant d'agarrotar-me i vaig poder començar a respirar. M'ajudava un desig que a poc a poc es va anar fent inajornable: travessar les muntanyes per tornar clandestinament a Barcelona, saber on era en David, arribar al seu costat i viure o morir amb ell. Evidentment que la situació política estava embogida a una banda i a l'altra, però jo ja no podia esperar que el món es curés de tanta bogeria.

En aquesta tessitura, tan sols un sentiment em barrava el camí: haver d'abandonar la mare un altre cop, com quan vaig anar a l'Ebre. Pensava que aquella dona ja havia sofert massa i no resistiria un nou embat, però al mateix temps no em quedava cap horitzó que no fos marxar. Un vespre, mentre ella parava taula, vaig intentar encetar la conversa tan delicadament com vaig saber.

—Mare, no voldria ferir-te ni que t'ho prenguis malament, però després de pensar-ho aquests dies, em sembla...

—Que te n'has d'anar, Germinal, no cal que facis tombs. Sé que has de marxar, fill. En realitat fa dies que espero que m'ho diguis. Jo vaig fer el mateix camí fa vint-i-un anys, i no em perdonaria si no ho hagués intentat.

Així, senzillament i tot d'una. És ben curiós, Lluís: quan els nusos es desfan d'una manera tan generosa i llisa és quan més sents la força extraordinària dels lligams. Vaig besar-li les mans mentre li jurava que pensaria en la meva salut i seguretat, que no es preocupés, que tornaria tan bon punt pogués, que miraria que els policies franquistes no em vinguessin al darrere. Però quan va sentir-me dir això va tallar-me amb un deix d'orgull als ulls:

—No t'hi vindran pas. Aquests dies que em veies anant d'un costat a l'altre, carregada de documents i papers, t'he preparat les coses i està tot arreglat. Em sembla que molt ben arreglat. No has de patir, Germinal, tot i que hauràs de ser molt prudent.

Tenia l'expressió molt viva, impacient. Va fer una pausa i va abaixar la veu com si m'expliqués un secret:

—En Maurice, el cap de la gendarmeria de Sète, és un bon amic meu. Bé, en realitat d'adolescent em pretenia i el pobre m'ha ajudat fins on ha pogut. Diu que tal com van les coses allà baix i tal com pinten aquí dalt, tant li fa prendre algun risc de més. Espero que no s'hagi posat en perill...

Una llum li resplendia als ulls. Sabia que em sorprendria i estava com enjogassada:

—El cas és que a partir d'ara tindràs un passaport francès on constaràs com a Germinal Guillaume Vallois, els meus cognoms de soltera. No ha canviat el teu naixement a Barcelona, potser tampoc calia perquè, amb aquest nom, allà baix ningú no et trobarà en cap document que et comprometi o et relacioni amb el teu pare. M'ha dit en Maurice que amb aquest passaport ara només ens cal anar al consolat espanyol de Montpeller i demanar un visat. I que si no sospiten res te'l concediran fàcilment. També m'ha advertit que aquest passaport no us convé, ni a tu ni a ell, que l'ensenyis, em sents bé? Ni a tu ni a ell, d'acord? Que l'amaguis fins al dia que te'l demani la policia de la frontera espanyola i que per aquí vagis amb els papers normals de refugiat.

Va callar, com esperant que li digués que l'havia entès. Jo movia el cap mentre li veia la mirada entremaliada, com divertida. Va aixecar la mà per amanyagar-me els cabells i va continuar:

—Seràs un xicot francès que vas néixer a Barcelona i que has baixat per visitar un familiar malalt que tens a la ciutat, el mateix David. Perquè Maurice em diu que hem de preparar una història creïble i aprendre-la de memòria, que no diguis massa mentides perquè si et fessin un interrogatori a fons acabarien pescant-te. Que vas a veure un cosí malalt de segon grau amb qui vas compartir la infància i que és com un germà per tu. També diu que aquest mateix argument ja el presentem ai consolat a l'hora de demanar el visat...

Va abaixar encara més la veu. Tant que jo tenia dificultats per sentir-la:

—Fill, t'he apartat uns quants francs pel viatge. Són més dels avis que meus. Amb això podràs menjar uns mesos i, escolta'm, també t'han de servir perquè portis en David cap aquí, no t'ho pensis ni un moment: si pots, treu-lo d'allà. Els diners te'ls he cosit als pantalons marrons, que són els que t'hauràs de posar almenys durant el viatge.

Això darrer, gairebé no ho vaig sentir. Després va reprendre el seu to habitual per continuar parlant-me animosament de totes les minúcies que m'havia preparat mentre jo l'escoltava emocionat, quasi a punt d'enriallar-me. M'havia aconseguit quelcom d'inimaginable. Un passaport mig falsificat per la màxima autoritat policial de la gendarmeria de Sète. Era ben clar que en Maurice guardava memòria de les seves excitacions adolescents per la Marie, quan es descobrien entre les xarxes. Hi havia un altre aspecte que m'emocionava: coneixent la mare, comprovar que el seu respecte pels meus sentiments era més fort que l'instint de guardar-me al seu costat. Això, en aquells moments, m'importava molt.

Ja li dic de seguida que no va passar ni un mes perquè ho tinguéssim tot enllestit. Al consolat espanyol de Montpeller no varen posar cap problema, sobretot després de llegir la carta de recomanació d'en Maurice, que la mare es va treure del moneder, mirant-me de reüll, ja que jo no en sabia res. Féu un efecte immediat. D'aquell seu antic pretendent també en depenia la vigilància del port de Sète i massa sovint havia de resoldre problemes foscos al distingit cònsol quan els vaixells espanyols o algun dels seus mariners provocaven situacions irregulars.

L'exposició dels motius pels quals jo viatjava a Barcelona, la va escriure el mateix cònsol a mà, al dors del visat, i s'hi remarcava que era «por motivo familiar grave». Més avall especificava el nom de qui anava a visitar «David Baster Roca, primo gravemente enfermo»... Segells, títols honorífics consulars i la seva signatura personal plena de giragonses m'avalaven. En aquells temps no era poc. Mentre ens entregava els papers va insistir-nos que ho feia en acte d'agraïment «a Monsieur Maurice, gran amigo de España y mío personal». Apa, i a correr!

De tornada cap a Le Paradís la mare va voler que passéssim a donar les gràcies a en Maurice. En parlava com si fos un qualsevol, però aquell senyor ostentava el càrrec policial més important de Sète i el seu port, que déu n'hi do. Ens va rebre afable en el seu despatx auster però ple de diplomes fins a l'obsessió. Va donar-me uns quants consells amb posat paternal mentre de reüll mirava la Marie Guillaume amb uns ulls que espurnejaven brases encara enceses. No n'hi hauré de parlar gaire més, però a tall d'anècdota li diré que la història entre ells va continuar i que abans de quatre anys vaig tenir un padrastre.

El dia de la partida cap a Barcelona, la mare em va acompanyar a l'estació sense deixar de recomanar-me prudència, que sobretot pensés que anava a un país militaritzat i policíac, on imperaven valors nazis i del qual s'explicaven barbaritats. M'insistia que no fes res que pogués comprometre en David perquè ell no es podia valdré, i que digués a la Mercè que tenien les portes obertes de bat a bat per si ella i en Màrius també volien pujar.

Mentre arrencava el tren, jo la mirava als ulls des de la finestra abaixada, orgullos d'estimar-ia. Formava part d'una mena de gent que havia passat de tot, guerra, ram, privacions, repressions, i encara tenien l'esquena dreta, la mirada digna, i eren capaços de somriure. Perquè, sap?, ens vàrem dir adéu somrient!

Això passava el 9 de maig, la vigília d'una efemèride en la història de les guerres: el dia que les tropes teutòniques de la bombeta fosa es passaven la línia Maginot per l'engonal sense haver ni d'aixecar la cama i acabaven amb la França lliure. Ja li puc avançar que, si la invasió pels alemanys s'hagués produït uns dies abans, i no em jutgi malament, me n'hauria anat igualment. Em sembla que en la darrera entrevista ja li vaig parlar dels meus sentiments envers la nova guerra que començava.

Es cert que la mare m'havia inculcat l'orgull de la meva sang francesa, però, què vol que li digui, el record de la frontera tancada i barrada als Pirineus, quan els que lluitàvem per la república legítima necessitàvem més ajut, m'enverinava. El govern de la molt republicana França requisava les armes que països i organitzacions de tot el món ens enviaven, acumulant-les en dipòsits gegantins, on es rovellaven, mentre deixava caure la República espanyola en mans dels feixistes europeus. I encara pitjor, fent veure que es creien la neutralitat que, sota els seus podrits nassos, era permanentment violada pels seus actuals enemics. Doncs tot això i més m'havia deixat unes marques massa profundes... M'esvero una altra vegada i a més a més ja n'hi vaig parlar, de tot plegat, perdoni. Diguem que els meus ideals solidaris amb aquella Europa s'havien enfonsat a l'Ebre. Dit tot això, també li confessaré sense embuts que, fins i tot si el món no hagués embogit, les meves prioritats d'aquells moments, els meus sentiments, només menaven a un camí, i aquest anava just en direcció contrària, cap al sud.

Tot el que va seguir va ser ben senzill. Potser li convindria més un viatge accidentat i tètric per al guió del seu projecte, un retrobament llòbrec amb el feixisme i el meu país, però no fou així. A Portbou els documents serviren perfectament i no diré que vaig trobar els policies, duaners i guardias civiles amables perquè el meu odi per tot el que representaven aquella gent no tenia mesura.

Ara, amb vuitanta-set anys, m'és ben curiós recordar com després de travessar la frontera i tenint-ne només vint, sentia ofecs de nostàlgia, talment com si fos una eternitat la que em separava dels moments viscuts no feia gaire més d'un any.

Moltes hores després, mentre el tren s'obria pas a cops de xiulets, fums i terrabastalls de vies entrecreuant-se, les naus, runes i casetes del Poblenou varen retornar-me imatges, sentiments, sensacions... en un ventall de percepcions desconegudes que em provocaven un desànim nou per a mi. Em sentia quasi vell. Commòs. La màquina esbufegava i xisclava amb aquell frec a frec agut dels frens quan aturaven les tones de ferralla. Ja hi era, havia tornat a la meva estació de França.

Ho escrutava tot mentre vigilava poruc. Els policies, militars i guardias civiles es movien per arreu, com si volguessin que se'ls veiés permanentment. El cas és que no van parar de demanar-me els documents, com ja havien fet dalt del tren, sobretot entre Figueres i Girona. Però, ja fos per l'escrit del consol al dors del visat grapat al passaport, o per parlar l'espanyol prou bé malgrat la meva nacionalitat estrangera i un fort accent que ho delatava, jo notava que queia simpàtic i no vaig patir cap incident per remarcar. La imitació de l'accent afrancesat de la mare m'ajudava. I, passats els moments d'incertesa, em divertia.

Vaig veure els canvis de banderes, símbols, uniformes i alguna cosa més que al principi no sabia definir: una grisor que envaïa la ciutat per més que brillés el sol i enlluernés cases i persones. Una ciutat grisa, sense matisos. I la Barceloneta, ah, la meva Barceloneta. Tot just començava a curar-se les ferides dels bombardejos. La gent caminava com enfeinada pel mig de la runa i les noves edificacions. Se la veia molt prima. Malgrat la propaganda del règim es seguia passant gana, la que imposaven el racionament i l'estraperlo. Jo també caminava de pressa. No volia reconèixer ningú ni que ningú em reconegués, ni tampoc entreveure la platja, ni passar pel carrer del Mar. Què vol, em feia por desmuntar-me en qualsevol moment. De tant en tant, alguna cara em semblava familiar, però les vaig defugir, no volia aixecar la llebre ni córrer cap risc.

I allà, al final de tot, sola, petita, mal repintada, fràgil, diria que com arrupida, hi havia la casa d'en David. Un nus m'entortolligava la gola i a mesura que m'hi apropava sentia com se'm descontrolaven els sentiments i les llàgrimes, fins que vaig trobar-me davant la porta. Anava a aixecar el braç per trucar, però se m'imposà el gest d'entrar directament, sense avisar, com havia fet sempre. I, valga'm déu, obrint la porta vaig trobar la imatge que esperava: la Mercè asseguda a taula amb una peça de roba a les mans, com tantes i tantes vegades.

Se li van dibuixar espumes de festa als ulls però no féu cap gest desmesurat de sorpresa, era com si m'estigués esperant. Va abraçar-me commoguda:

—Gràcies, fill, gràcies, gràcies, Germinal, ho sabia... —com una lletania que hagués estat repetint dia rere dia durant tots aquells mesos.

En Màrius no hi era. Havia sortit amb l'Albatros, una barca grossa de pesca d'aquelles que abans s'anomenaven bous. Des que la Sarita va saltar pels aires ja no en volia saber res, de tenir barca pròpia. La Mercè em va fer seure, però fins que no m'hagué demanat per la mare, donat el condol per la mort del pare, preguntat si jo estava bé i escoltat les meves respostes, no va començar a contar-me el que havia viscut en David des que vaig marxar. Dia per dia.

Quan amb el passar de les hores el seu relat ja havia recuperat el temps que havíem estat separats, va acabar dient-me:

—Ara és a Reus, en un centre que ens varen aconsellar com un dels millors i sembla que el tracten bé. Institut Pere Mata, en diuen. Els metges el consideren un cas molt difícil però li fan uns tractaments nous. No hem de perdre l'esperança. Les monges que el cuiden se l'estimen, el veuen tan desvalgut i jove que els provoca compassió... Fill meu...

Va aixecar els ulls per veure els meus i fer-me entendre la vertadera situació d'en David:

—Sort en té, d'elles, perquè no es pot valer per res.

Ja feia estona que la Mercè parlava entre petits sanglots eixugant-se les llàgrimes amb un gest mecànic. Quan em descrivia en David, jo no el reconeixia, em semblava impossible que em parlés del meu Amic.

Només a mitja tarda va arribar en Màrius. Estava molt més canviat que la Mercè. No em recordava aquell home bo, de fisonomies dolces. La cara se li havia angulat, havia perdut pes, i en els ulls hi tenia odi; no vaig saber si cap enfora o cap endins, però hi tenia odi, l'hi ben asseguro. Va asseure's davant meu, sense mirar-me, per tornar a repetir la història del seu fill. La seva versió era més aspra, però em va afegir detalls, nous matisos a la visió del temps que jo havia estat fora. Quan es féu el silenci i vaig prendre la paraula va ser per procurar tranquil·litziar-los. El primer que els vaig explicar fou la meva avantatjosa situació legal, amb un passaport francès i els cognoms de la mare per identificar-me. Això va calmar una mica la por que sentien per la meva seguretat. Tanmateix, la Mercè m'insistia que mentre no marxés del barri em quedés a casa, no fos que em trobés amb algun conegut i, fins i tot involuntàriament, aquest em pogués trair o aixequés les sospites de qualsevol policia o delator dels que omplien el veïnat.

Em vaig quedar tres dies més amb ells. Els veia tan delmats per l'absència d'en David, tan espantosament sols, que vaig intentar omplir aquell buit encara que fos inútilment. La vigília de marxar fou un capvespre estrany, ple de silencis densos només interromputs per la lletania que la Mercè repetia:

—Gràcies Germinal, gràcies, li faràs molt de bé, segur...

L'endemà em vaig aixecar, encara sense llum, per agafar el primer tren que anés a Reus. No em van acompanyar. No volien que, veient-me amb ells, algú pogués lligar caps. Els vaig abraçar llargament i els vaig deixar drets al llindar, mirant-me desvalguts i posant les poques esperances que guardaven a les meves mans. El cor se'm va encongir de veure tanta fragilitat i durant els primers passos em vaig obligar a respirar fondo, de tant que em mancava l'alè.





VINT-I-CINQUENA GRAVACIÓ





baixant del tren, a reus, no podia evitar preguntar-me com seria el que em trobaria. Per més que la Mercè m'havia preparat, encara no podia fer-me a la imatge d'un David com el que m'havia descrit. Me'l deixarien veure fàcilment? I si no em reconeixia? Sabent-me fràgil, procurava mentalitzar-me per al pitjor i vaig jurar-me que trobés el que trobés no cauria en el desànim. Somiava que, si m'ho permetien, em quedaria al seu costat, encara que fos sense dir res, només per fer-li sentir l'escalfor del meu amor. Potser així el seu cor copsaria el que el cap no podria entendre.

L'estació estava una mica apartada i vaig fer camí cap a on pensava que hi havia el centre de la ciutat. Anava mort de fam i vaig comprar dos llonguets de pa negre en una fleca, i vaig aprofitar per demanar on era l'Institut Pere Mata. Em varen indicar que quedava una mica lluny, camí de Falset, però que no em preocupés, que el reconeixeria fàcilment perquè era un conjunt d'edificis molt visibles des de tot arreu. I tant que n'eren, de conspicus! Eren modernistes, i ja deu saber com els agradava cridar l'atenció, a aquella gent. M'hi vaig encaminar sense pensar-m'ho més, ni preocupar-me d'emparaular una fonda on passar la nit. Quina importància podia tenir, això? Anar cap al meu Amic, tan sols això comptava. Caminava i caminava tot mastegant mecànicament el pa només perquè baixés a omplir l'estómac. I no sé quant de temps després, a través d'uns descampats que queien a la dreta de la carretera que duia a Falset, vaig veure el perfil d'una torre que cridava molt l'atenció i uns edificis particulars envoltant-la. No podia ser cap altra cosa. Eren els pavellons modernistes que havia dissenyat l'arquitecte Domènech i Montaner, el famós Institut Pere Mata.

M'hauria d'aturar un moment, i no s'enfadi amb mi. Vostè té alguna referència del Pere Mata?... No? Doncs seria important que recaptés informació. Era, és, si no l'han reformat massa, un edifici típic del modernisme de finals del dinou, un estil que avui agrada a tothom però que a mi se m'entravessa. Em sembla que va ser un antecedent arquitectònic del que després seria l'Hospital de Sant Pau. Aquest sí que el coneix, oi? Doncs així ja s'ho pot imaginar: quan a partir d'ara li parli de travessar passadissos, pujar o baixar escales, o entrar i sortir dels pavellons, vostè haurà de fer una traducció mental als paràmetres modernistes, és a dir, passadissos tortuosos, escales guerxes, vitralls amb combinacions de colors dubtosos, ceràmiques arriscades, formulacions agosarades de qualsevol espai, objecte i ornament. Sempre m'he preguntat com aquells genis de l'arquitectura pensaven ajudar a curar els malalts mentals amb un tal deliri de colors, formes, materials i funcions. Jo diria que aquells espais convidaven més aviat a la hilaritat que a la racionalitat mesurada, però escolti, de tot això jo no hi entenc...

Un cop arribat, em van dirigir a un pavelló amb un nom religiós, farcit de monges i d'homes vestits amb bata blanca. Alguns segurament eren metges, uns altres, que feien una cara més perillosa, devien ser els zeladors, i enmig d'aquell moviment hi havia els malalts. Molts d'ells estaven desconjuntats de gestos i expressions, alguns parlaven sols o fins i tot feien discursos, mentre d'altres s'envoltaven d'un mutisme sepulcral, quasi solemne. Tot plegat impressionava. Mentre els mirava m'era impossible acceptar que un d'ells pogués ser en David.

Quan vaig entrar al que podríem anomenar la recepció, ja sap com són els modernistes, em va rebre una monja afable que parlava amb la mateixa cantarella que si resés una oració i que responia al nom d'hermana Úrsula. Després de les formalitats inicials, li vaig dir el nom del meu Amat i va fer un gest d'interès:

—Ah, nuestro David, ¿es usted un familiar suyo?

—Sí —vaig dir, decidit a no deixar cap dubte.

—Pobrecito, es como un ángel... a veces peligroso... solo para él mismo —va somriure—, pero no mejora. Cuando vienen sus padres... ¿usted los conoce, verdad?

—Sí, mis tíos.

I començà a caminar amb aquells passets curts que fan les monges, que finalment sembla que flotin, o millor, que levitin. Em duia cap a on era en David.

—Pues se van con el alma rota, los pobrecitos. Me parece quee no les reconoce... aunque cuando se está así vaya usted a saber qué pasa por dentro del corazón o del alma. Algún bien le hará verles. Pero ellos se quedan rotos. La bendita guerra...

Mentre m'anava parlant, pujàvem per una escala retorta que no sabia enfilar-se. Perdoni, exagero, és que no hi puc fer més. Doncs, ens creuàvem amb alguns malalts i els familiars de visita que els acompanyaven. Molt sovint cridaven o feien ganyotes i et miraven amb una expressió als ulls que deambulava entre la innocència i el pànic. Finalment entràrem en una zona silenciosa i la monja Úrsula va comentar:

—Aquí están los casos más difíciles. Es la 31. Normalmente son celdas para tres, pero ahora lo encontrará solo.

L'habitació era blanca, recarregada de ceràmica també blanca, amb un santerist desmesurat al lloc preeminent de la paret més gran, damunt dels tres capçals, envoltat per les fotos del dictador i d'aquell ideòleg desquadrat i màrtir, col·locats tots dos en estricta simetria i una mica per sota del símbol religiós, només faltaria. A sota, i repartits ordenadament, tres llits espaiosos ocupant la cambra, i al final d'un d'ells, d'esquena a nosaltres, mirant una finestra amb uns barrots que no ho semblaven, un noi arrupit. Era ell. El meu estimat. El centre precís del meu univers.

—Hola, David, ángel mío, ha venido a visitarte tu primo...

Cap reacció. La monja em mirà compungida:

—Es así —em va dir—. No sufra, no es nada peligroso. Cuando acabe, le espero abajo.

I se n'anà tancant la porta com si no volgués fer soroll.

Tot jo estava trasbalsat. Allà, davant meu, hi havia l'esquena torçada de l'Amic Amat coberta amb un jersei pobre. Feia uns gestos estranys amb el cap, uns tics repetitius, el cabell al zero, el coll tens, tibats tots els músculs. Vaig moure'm lentament, per no espantar-lo, fins a poder-li veure el perfil... Valga'm déu! Mentre avançava una mica més, les faccions que li veia dibuixaven una ganyota estrafeta. Els ulls vidriosos desmesuradament oberts, la boca torta amb la saliva que li queia, les mans agafades, prement-se l'una amb l'altra amb gestos imprecisos i quasi violents. Estava prim, desfigurat. Jo no sabia què dir. Em sortí el seu nom:

—David... Hola, David, com estàs?

Res, cap moviment, cap canvi de ritme en els seus tics espasmòdics.

M'hi vaig acostar dient quatre o cinc vegades el seu nom. Cap alteració, cap gest, cap senyal. Com si la meva veu rebotés al seu cos sense penetrar-lo. A cada segon que passava, el desànim i l'angoixa m'envaïen l'espai de serenor que m'havia preparat durant les hores precedents. A dins meu tot començava a ser un garbuix caòtic. Intentava trobar una via per comunicar-me amb ell però qualsevol apropament semblava barrat. Tot d'una, un raig de llum: vaig recordar la fe que tenia la Mercè en la meva visita i com em repetia una i altra vegada que quan ella li deia el meu nom, notava que es calmava, que millorava. I vaig dir-lo:

—Germinal. Sóc en Germinal, David, en Germinal, em recordes? En Germinal...

No esperava cap resultat però seguia repetint el meu nom. I al cap d'una estona em va semblar percebre com si algun canvi de respiració hagués trencat el ritme de la cel·la. Com si el so del meu nom tornés, ara sí, rebotat des d'algun lloc misteriós d'aquella ment.

—Em sents, David? Sóc en Germinal, el teu Amic... —i anava dient el meu nom i el que em passava pel cap, però sobretot el meu nom, mentre m'ennuegava d'emoció i pena.

Jo insistia, insistia mentre a dins meu un vaivé de sentiments contraposats m'escorxava entre l'esperança i el desesper. Si tot d'una em semblava percebre alguna millora, de seguida em deia que només eren imaginacions meves i que les ganes d'una resposta, d'un gest, em feien al·lucinar el senyal d'un canvi. I va ser aleshores, quan menys ho esperava, quan a penes em quedava un fil de veu i ja ho donava tot per perdut, que vaig notar com la violència dels seus tics s'amansia perceptiblement. Aquesta vegada era cert, no en tenia cap dubte. La veu em tremolava, però vaig tornar a aixecar-la per insistir i repetir el meu nom una vegada i una altra.

—Sóc en Germinal, en Germinal, David, en Germinal...

Tot d'una, un gest brusc, sobtat, quasi espasmòdic. Després, una extrema quietud. I encara més tard els tremolors i els tics es van reiniciar lentament i van augmentar fins a fer-li vibrar tot el cos. I així, amb un esforç que semblava titànic, aquell cap començà a moure's com per trencar o estrebar els forts lligams amb el coll. Els músculs i els seus ramals tensos, tremolosos, se li marcaven vermells de tanta sang com hi treballava. Més avall el coll també semblava voler trencar els lligams amb l'esquena, i amb una tibantor muscular inaudita s'anava tombant. Intentava girar-se cap a mi. La seva lluita em deixava sense alè. A mesura que ho aconseguia, mil·límetre a mil·límetre, vaig poder veure-li millor la cara.

Els ulls sense esguard no miraven res ni ningú, vermells, aquosos. I les parpelles també vermelles, irritades, que s'obrien i es tancaven precipitadament. Els mocs li queien del nas i es barrejaven amb la bava de la boca. El front, contret, marcava unes arrugues que semblaven solcs. Valga'm déu... Però ell seguia girant el cap, molt lentament i a petites batzegades, mentre jo repetia el meu nom, dret davant seu, obsessiu, amb les flegmes de l'emoció que quasi m'emmudien per anar repetint:

—David, sóc en Germinal... en Germinal...

No sé quant de temps va durar. Però encadenant aquells moviments convulsos, havia aconseguit quedar encarat a mi i convertir-me en la seva referència dins l'espai blanc d'aquella habitació. Ostres, el tenia davant meu, ell, el meu Amat, amb el cap baix, els ulls dirigits als meus peus, respirant forçadament. Però encara no havia acabat. Sempre a petites batzegades, entre espasmes i moviments minúsculs, va començar a aixecar el cap per mirar-me, com si no pogués girar els ulls i buscar-me, com si per veure'm hagués d'aixecar el cap sencer.

El procés va ser llarg. Jo estava entre emocionat i esgarrifat de veure la violència dels seus gestos per aconseguir que les nines dels ulls estiguessin dirigides cap a mi. Inexpressives, però dirigides cap a mi. Déus de l'infern, tenia la seva cara davant meu, les faccions amb què somiava cada nit eren allà, desfetes, retorçades per vés a saber quin dolor insuportable. Vaig adonar-me que jo estava sanglotant, dient coses inintel·ligibles, i aleshores vaig provar de fer un punt per retrobar la serenor, mirant-lo fixament per por que el seu esguard es despengés del meu.

—Sóc en Germinal, el teu Amic, en Germinal, David, em sents? Em reconeixes?

Quan vaig aconseguir calmar-me, vaig seure al llit del costat, davant seu, mentre li seguia parlant. Va ser aleshores, senzillament perquè no sabia què dir, que se'm va acudir explicar-li fil per randa i dia a dia tot el que jo havia viscut amb ell i tot el que sabia de la seva vida:

—Recordes, David? Les nostres mares ens treien a la platja junts, només amb pocs mesos, a tu, la Joana, la Mireia i a mi, en Germinal. La gent del barri que les veien passar deien...

I vaig parlar i parlar, mentre el tenia davant meu, mirant-me sense veure'm, sentint sense escoltar-me. Res canviava de la seva expressió, convulsa de tics. No sé quanta estona estiguérem així, però foren hores. Quan la monja Úrsula va entrar a l'habitació sense avisar i dient alguna cosa que no vaig entendre, es tallà en sec al veure en David que em mirava.

—Ángel mío, pero si es la primera vez que le veo mirando a alguien desde que lo trajeron aquí...

I continuava exclamant-se mentre jo procurava no desclavar els ulls dels d'en David. Tenia por que s'acabés l'encanteri. Però ella seguia remugant que les hores de visita s'havien acabat i que s'havia de respectar a rajatabla, em deia, i que l'endemà podia tornar, si volia. I tant que tornaria! Vaig agafar les mans d'en David i, talment com si m'entengués, li vaig explicar que al cap d'unes hores tornaria al seu costat. Vaig deixar-lo caminant d'esquena, mirant-lo fins que la monja va tancar la porta. Fou un tall sec, un buit sobtat als ulls i a l'ànima.

Mentre la monja Úrsula m'acompanyava cap a la sortida, no podia contenir-se d'explicar a totes les col·legues que anava trobant:

—David, el de la treinta y uno, ha mirado a su primo y parecía que le escuchaba, ha sido una visita milagrosa.

Totes feien que se n'alegraven. A mi no m'importava el que diguessin, però vaig entendre que si els queia bé les coses serien més fàcils i això sí que m'importava. Miri, Lluís, sap aquells violins que li citava i que feia tant que no sonaven? Doncs de nou els vaig sentir a dins meu. Jo anava, de tornada cap al centre de Reus, fora del temps i del món. Vaig llogar una cambra en una pensió de mala mort i em vaig allitar sense saber ni l'hora que era, i tant se me'n fotia. No podia fer res millor que ficar-me al llit i refer punt per punt el que havia passat, fins que els pensaments es confonguessin amb els somnis, i esperar que l'endemà arribés aviat. Només això, que arribés de seguida. I si la monja Úrsula em trobava una retirada a la pastoreta de Lourdes, doncs endavant les atxes, que si calia pixaria aigua beneita. Perdoni...

Em devia adormir molt tard perquè em vaig despertar quan Reus tenia el sol quasi al zenit. Tant m'era, fins a primera hora de la tarda no em deixarien visitar en David, no hi havia cap pressa. Mentre rosegava alguna cosa, passejava per les places del centre de la ciutat com un somnàmbul, imaginant tot el que diria aquella tarda al meu Amic, com m'ho faria per cridar el seu enteniment. Repetia les frases, triava les imatges, escollia els records.

Però va ser inútil. La monja m'esperava impacient per dir-me que havia notat com si en David estigués una mica millor, com si s'hagués calmat. Em va acompanyar xerrant pels descosits, però pel motiu que fos no va voler entrar a la cel·la. En David no estava d'esquena, estava assegut al cantó del llit que donava de cara a l'entrada, mirant a terra.

—Hola, David, sóc en Germinal, no he vingut abans perquè no permeten visites al matí. Sóc en Germinal, David, em sents? En Germinal.

Estava immòbil, quasi inert, però al cap d'uns segons, mentre jo repetia el meu nom, amb el mateix esforç atroç que el dia anterior, va començar a aixecar el cap fins a portar els seus ulls cap a mi. Jo ja tenia el cor destarotat de nou. Res del que li volia dir no em venia als llavis. Tot el que havia pensat, preparat, declamat a soles, s'havia fos. Ni una frase intel·ligent o brillant, res. Vaig agafar-li les dues mans i vaig tornar a declamar com un lloro:

—Recordes, David, les nostres mares ens duien a la platja de la Barceloneta, a tu, la Joana, la Mireia i a mi, en Germinal...

I vinga, vaig tornar a repetir tot el que ja li havia dit el dia abans. Ben mirat i passat el temps, penso que potser va ser el millor que podia fer: regalar-li la seva vida, repetint-la dia per dia per si trobava un punt on arrapar-se i començar a descabdellar el nus de la seva ànima. Mentre l'hi repassava, semblava que als seus ulls hi habités una mica més d'alè. Potser bavejava menys, potser els tics no eren tan violents, o potser només eren idees meves. Però jo tenia la intuïció que el meu Amat escoltava amb plaer el que jo li explicava, encara que el seu cos no m'ho sabés expressar, i m'hi feia talment com si es tractés d'un solo teatral, brodant entonacions ridícules i fent anar els braços exageradament. Mentre passava l'estona, els símptomes de millora semblaven evidents. O potser no tant, però jo ho sentia així.

Quan s'hagué consumit el temps de la visita, la monja Úrsula va entrar silenciosa per observar l'escena i sobretot l'actitud d'en David.

—Es un milagro, Virgen del Señor, es un milagro lo que estás haciendo con tu primo. Ven, vamos a hablar con la madre, quiero contárselo para que te dé permiso para venir por la mañana, si puedes y quieres...

I va ser així, senyor director, com la mare superiora, una mica més primmirada que les monges de fer feines, em va dir que des de després de l'esmorzar fins a les sis de la tarda podria estar amb el meu cosí, si és que no tenia altres coses a fer. Imagini's, comptava els minuts. Varen ser uns dies preciosos, exultants. De bon matí anava cap a la feina, per dir-ho d'alguna manera, recuperant una mena de confort al cor que feia dos anys que no sentia. Al Pere Mata podia observar com l'Amic que jo coneixia s'anava desvetllant, i d'alguna manera me'n sentia l'artífex, o encara millor, veia com l'amor que em tenia podia més que tot el mal conjurat en el seu cap. Fins que un dia, passades unes setmanes, va arribar l'instant màgic en què ell em dibuixà un esbós de somriure. Sap?, els seus llavis quasi no en sabien, se li torcien, tremolaven... Però jo ho vaig entendre, em somreia.

Dies més tard, quan un matí vaig dir-li: «Bon dia, David, sóc en Germinal», amb el cap va fer un gest afirmatiu molt lleu, molt tènue, però el cor ja m'esclatava en festes mentre li mirava els ulls que semblaven esguardar amb més vivor que els dies precedents. No vaig canviar el guió que tenia après, em feia por que variant-lo desmillorés els resultats i vaig repetir: «Recordes la Barceloneta? Hi vàrem néixer l'any 20, anàvem sempre plegats, la Joana, la...».



Aquell dia, quan marxava, la monja em va manar que passés pel despatx del metge que el tractava. M'ho va dir com si fos una cosa important i excepcional que em volgués veure. Vaig haver d'esperar pocs minuts. Em va rebre un doctor afable, el doctor Lluch segons deia el rètol de la porta modernista, evidentment molt treballada. Vermell de cara, poc cabell però ordenat, un bigoti prim i ben retallat, molt típic dels vencedors, em féu seure amablement mentre m'observava i va dir-me en un to suau:

—Senyor...?

—Guillaume —vaig dir recuperant l'accent afrancesat.

—Senyor Guillaume... —va fer una pausa com rumiant el que em diria—. Em sembla que no cal que li expliqui que l'efecte de les seves visites sobre el pacient és, podríem dir, quasi curatiu, o com diuen totes les monges, miraculós.

Va fer una pausa i un somriure, com si volgués establir alguna complicitat.

—En a penes unes setmanes, el malalt ha avançat el que no havíem aconseguit en mesos. Evidentment, vostè és lliure de fer el que vulgui, però li he demanat de venir perquè considero que si continués visitant-lo és molt possible que... esperi... —va mirar una fitxa groga que tenia damunt la taula— que en David en sortís molt beneficiat.

—Jo, doctor, he vingut expressament de França per visitar-lo i ajudar en tot el que pugui. Compti doncs que faré el que més convingui, seguint el seu criteri amb molt de gust.

Mirava de ser educat, servicial, però amb un punt de distància. Quines foteses, però en aquells moments encara em semblava necessari ser prudent.

—L'estima que en David té per vostè l'està forçant a trencar els murs amb què ell mateix s'havia encerclat, potser per protegir-se. Aquesta maleïda guerra... perdoni... ha devastat moltes persones, tant per fora com per dins. Aquest centre està ple de gent que encara no ha pogut superar els traumes viscuts. En David és un d'ells.

Ell mirava la fitxa on devia haver apuntat l'historial, i baixant una mica la veu, com si tingués por que algú ens escoltés secretament, continuà en un to més confidencial:

—Recordo, malgrat no apuntar-ho a la fitxa per no comprometre ningú, que la mare d'aquest xicot em va explicar el procés que havia patit arran de ser al batalló d'afusellament. —Va reflexionar un moment—. Segons em va dir, de Montjuïc, i tot el que va haver de viure allà. Un noi massa sensible per les barbaritats d'una guerra, bé, pels actes necessaris en una guerra. Però en tot cas i pels motius que sigui, ni la seva mare ni el pare pogueren ajudar-lo com vostè ho està fent. Insisteixi, miri que refaci, a través dels bons sentiments que té per vostè, els lligams afectius amb els seus i amb el món, si és que es pot dir així.

—No es preocupi, doctor Lluch, res no em podria fer tan feliç com ajudar a curar el meu cosí i li prometo que procuraré fer-ho tan bé com sàpiga.

—Molt bé. —I va aixecar-se com per donar-me la mà, acabar l'entrevista i acompanyar-me fins a la porta. Just al llindar va afegir:— De totes maneres, si continuéssim progressant com fins ara, faci atenció al seu estat. Jo també estaré amatent, perquè la millora també podria voler dir que ha abaixat les defenses. No fos que això el deixés vulnerable i tornéssim enrere. Si veu o intueix alguna cosa estranya, qualsevol sospita, faci-m'ho saber de seguida i sense problemes.

Li vaig tornar a donar la mà per expressar-li el meu acord i vaig marxar sota la mirada llunyana i atenta de l'hermana Úrsula des de l'altra banda d'aquell esplèndid pavelló, massa ornamentat i senyorívol pel meu gust. Em sembla recordar que s'hi referien amb un nom curiós, el dels Distingits. Jo estava content i agraït. En aquells moments trobava magnífica qualsevol persona que s'ocupés d'ell, fins i tot si per recordar el seu nom calia mirar una fitxa groga.



No li sabria precisar quants dies havien passat des de la primera visita, però recordo que pel carrer vaig sentir un venedor de diaris que, amb La Vanguardia Española a la mà, proclamava que París havia caigut en mans alemanyes. Se'm va enverinar la sang. Vaig pensar en la mare, en els amics exiliats que malvivien pels voltants de Sète, la raó que tenien alguns d'ells preparant-se per a la resistència... Però ni per un moment vaig dubtar que el meu lloc, on havia d'estar, era amb en David. O sigui que li estic parlant d'algun dia de mitjans del juny del 40. Tot plegat devia fer un mes que m'estava a Reus.

I l'endemà va millorar. I l'altre encara més. I un dia, quan començava el meu relat de sempre, va arribar el prodigi:

—Hola, David, sóc en Germinal, vam néixer...

I vaig sentir un fil de veu, tot i que no havia mogut els llavis, com si fes sortir el so de molt endins per mussitar només un:

—Sí.

Ni li explico el daltabaix interior que vaig tenir i que vaig procurar dissimular com vaig poder. Aquell bri de veu ressonava pel meu cap, rebotant per les parets del cervell, i amb pocs segons el so es multiplicava fins a convertir-se en un crit que m'eixordava, però que em xuclava d'un pou espantós per pujar-me a la llum.

—Ostres, David, em coneixes?

Però la veu em tremolava tant que no sabia si m'havia entès. La resposta tardà uns segons però va sonar intel·ligible:

—Sí... Germinal... —Més que dir-ho, semblava que construís un per un els sons de cada síl·laba— meu... amic.

Em vaig quedar del tot commòs, i només vaig poder dir el primer que em va passar pel cap:

—I te'n recordes de nosaltres?

Una estona de silenci, com si el cervell li hagués de traduir el que escoltava. Però ell no responia. Per uns segons vaig pensar que el cervell li havia fugit, i el pànic que no pogués tornar ja em posseïa. Però poc després, un moviment afirmatiu i un deix de veu:

—Sí.

El meu Amic semblava exhaust, però jo no volia, ni podia, trencar el fil que feia només uns segons que ens lligava. Volia saber fins a quin punt era conscient, si la seva memòria treballava o era buida. Pensava que si el deixava descansar potser s'enfonsaria un altre cop en el llot de la bogeria. Vaig insistir:

—I del que t'he explicat aquest dies?

Encara una estona, un gest estrany als ulls, com posant-los en blanc.

—Hi ha... coses... sí... coses...

S'expressava amb una dicció lenta i fluixa, com si redescobrís cada paraula que pronunciava amb un esforç esgotador. Vaig voler ajudar-lo:

—Doncs digues quines vols recordar i jo te les explicaré...

Els dibuixos dels dubtes li van marcar el front. Jo, incrèdul, fruïa d'aquells instants. Era com si després de mesos de cels encapotats pogués assistir al naixement del primer raig de sol, allà, en aquella habitació blanca en excés, provant d'estirar un fràgil fil que ens havia de retornar a la vida. De cop, en el seu esguard esclatà l'espurna d'una il·lusió:

—L'Escola... explica'm l'Escola del Mar... a prop de casa... no?

Ostres! Li puc dir que em vaig emocionar sense semblar-li un vell reblanit per la nostàlgia? I ben mirat, demanar-me per l'Escola del Mar era com dir-me que el David que jo coneixia estava renaixent. El cap m'anava a mil per hora. Havia de prendre precaucions. No volia que qualsevol aresta del relat, i tantes n'hi havia, pogués ferir-lo en un moment tan delicat. Així que vaig intentar restituir-li tots aquells anys d'escola que ara semblaven tan llunyans, anys en què ell havia sigut un atleta magnífic del coneixement, de l'estudi. Ho vaig fer com si fos una faula. Li vaig parlar d'ell, de la Nausica, dels professors que estimàvem més, vaig fer alguna giragonsa per recuperar el senyor Ramanguer i en sentir aquell nom va encetar un somriure que s'assemblava als que jo recordava sempre d'ell. Era com una novel·la, no el que jo li explicava sinó el que vivíem en aquells moments, en una asèptica habitació del Pere Mata de Reus, un lloc per a bojos profunds i que de cop havia esdevingut un núvol per als somnis.

Quan vaig acabar havien passat hores, ja sap com sóc en aquest terreny, i veient que hauria de marxar prest vaig voler preparar-lo preguntant-li:

—Te'n recordaràs quan torni demà?

—Sí.

—Segur, David?

—Segur.

Ja m'havia aixecat, caminava fent passes enrere cap a la porta per seguir mirant-lo quan tot d'una vaig veure com feia esforços per dir-me alguna cosa. Vaig aturar-me expectant per sentir què em deia, a poc a poc, encara fent un esforç per pronunciar cada síl·laba:

—Em deies Amic Amat.

No vaig poder respondre de seguida, vaig haver de deixar passar uns segons perquè tenia els reflexos estabornits pel que vivia i sentia.

—Sí —li vaig contestar—. Tu sempre has estat el meu Amic Amat.

I els seus ulls s'avivaren una mica més, jo volia anar cap a ell, però...

—Fins demà, Amic Amat —em va dir.

—Fins demà, Amat Amic.

I em vaig obligar a partir girant-me cap a la porta.

Quan l'endemà vaig arribar a l'Institut, tot i que era diumenge, el doctor Lluch em féu cridar al pavelló dels Distingits, per dir-me que la millora era sorprenent i que el progrés d'en David augmentava pràcticament hora a hora, fins i tot quan jo no hi era, i que això volia dir que s'havia desbloquejat algun mecanisme que el feia anar endavant d'una manera que potser seria definitiva. Semblava que aquell bon home volgués donar-me les gràcies. La monja Úrsula em va picar l'ullet mentre m'explicava afectada que el dilluns no hi hauria visita perquè venia un capitost, «una autoridad» en digué ella, i que devia ser molt important perquè inaugurava un nou pavelló. Val a dir que en aquells anys qualsevol cretí podia ser important. Bé, si m'ho permet, talment com ara...

Jo enfilava les escales amb unes gambades poderoses, com si hagués de pujar al cel. Quan vaig entrar, en David m'estava esperant dret amb un somrís, i encara no m'hi vaig acostar em va dir:

—Hola, Germinal, el meu Amic Amat.

No sé, imagino que vostè es pot afigurar els huracans que em fiblaven per dins, el palpitar de la sang que volia sortir del cos, l'ofec d'un jove que tornava a retrobar el desig, les glopades d'amor que no em deixaven respirar. Vaig apropar-m'hi ensopegant, segurament perquè el meu cor també trontollava. Ell tenia el semblant serè, quasi com era abans de tots els desgavells: aquell posat melancòlic i estrany que em fascinava, el coll recte, els ulls tan sincers com misteriosos, els llavis gruixuts... Definitivament ja era el meu David. Per fi vaig poder asseure'm, i mentre recobrava la serenor vaig preguntar-li què volia que li expliqués, però em va interrompre per dir-me que el dilluns no hi hauria visita i que el dimarts fes més via per poder parlar més estona. Les paraules sorgien amb tota naturalitat, havia de fer esforços per oblidar que érem al Pere Mata i no davant del mar, al costat de la Sarita, contant-nos coses del barri. Vaig tornar a preguntar què volia que li expliqués i em demanà seriós, com si ja ho tingués rumiat:

—Vull que m'expliquis els teus mesos a l'Ebre, a la Batalla de l'Ebre. —Suposo que va veure com se m'enfosquia el rostre perquè va afegir de seguida:— Si no t'ha de fer mal explicar-m'ho.

Vaig agafar embranzida per començar un relat ple d'absències i prohibir-me una versió dura que el pogués retornar als seus inferns. Així que li vaig estalviar els detalls més tenebrosos enfocant-ho pel fàcil cantó de la convivència entre els soldats, les anècdotes més rialleres, les anades nocturnes pel riu amb la barca... Diguem que vaig fer una adaptació lleugera on quasi miraculosament no es moria ningú al meu voltant. Ell s'ho prenia com si fos un conte. Bé, en realitat era un conte i vaig dir tantes mentides que m'haurien d'haver caigut totes les dents. Quan inevitablement s'acostaven les parts finals més fosques i sagnants d'aquella batalla, vaig simular que recordar la fi d'aquella hecatombe amb tots els detalls encara m'era insuportable i, compungint l'expressió de la cara tan bé com vaig saber, li vaig deixar anar:

—David, no em facis passar per aquí, ja t'ho pots imaginar, encara em fa mal, alguns amics hi varen... Va, ja n'estic tip, ara et toca a tu, què em vols explicar?

Va fer un gest atabalat, sorprès pel tall, com si no hagués previst que jo li demanés d'explicar-me alguna cosa. Va passar una estona pensant, com buscant. Al final, quasi vermell, confós, em digué:

—Tria tu.

Jo estava content perquè havia evitat submergir-lo en el daltabaix sanguinari dels últims dies de la Batalla de l'Ebre, però sentir la seva proposta em va regirar el cap. «Parla'm d'amor!», vaig pensar immediatament. Desitjava tant saber dels seus sentiments, en tenia tanta set, però la meva ment ja corria atabalada buscant entre els records compartits per triar-ne un que li fos emotiu. Havíem viscut tantes coses junts i de tanta intensitat que escollir se'm feia feixuc, però a poc a poc una imatge concreta es va anar imposant fins a quedar sola ocupant tot l'espai: aquella nit llunyana en què tots dos celebràvem l'arribada d'un any nou, ara no em faci dir quin, allà a la platja de la Barceloneta, de nit, les flames d'una foguera protegint-nos del fred i els mals averanys, quan tot d'una vam encetar una conversa que m'havia rosegat la memòria tots aquells anys. La veritat és que jo no confiava que en David recordés res d'aquells moments als quals jo donava tanta importància, pensava que devien haver quedat ofegats entre tots els daltabaixos que havia hagut de viure després. Ell em mirava, amb els ulls oberts i vius, com esperant un repte. I jo ho vaig enunciar com si fos així:

—Un vespre que al voltant d'una foguera necessitava treure tot el que sentia per tu... —Vaig veure que es posava a somriure, però no em vaig intimidar:— Érem a la platja, i malgrat les llames feia fred. Sí, una nit molt freda. Estaves desanimat perquè començaves a tenir problemes a l'ull, ho recordes? Veure't tan fotut va fer que tingués unes ganes boges de dir-te que t'estimava. I vaig fer-ho atribolat, empatollant-me amb les paraules, atemorit per no saber què em contestaries. Tu, davant del meu neguit, vas fer com si no t'hagués dit res, sense demostrar cap sorpresa, i només em vas contestar que ja ho sabies. Ostres, em vaig quedar tan tallat, desconcertat i sobretot decebut de no haver-te causat un terrabastall sentimental, que sempre m'ha quedat la pregunta de si era veritat que ho sabies

O només vas dir-ho per tallar una conversa que t'empipava.

Estava somrient, obert, com si les ombres li haguessin fugit del rostre. I començà a parlar amb facilitat, com si les paraules retrobessin els ressorts tant de temps adormits:

—Ah, i tant que ho sabia. Tu recordes quan aquell vaixell s'enduia la Mireia cap a l'Argentina? L'Estrella del Sur, no?... Els seus pares estaven a punt de pujar-hi per aquell bé de déu d'escala però la Mireia em va portar a una banda. Jo li anava a fer un petó de comiat, perquè em pensava que es tractava d'això, però em va mirar fixament, ja saps com ho feia, mig t'amenaçava, i va dir-me: «David, tu no ho veus perquè no ho saps veure, però hi ha una persona a qui li agrades més del que m'agrades a mi, que t'estima de veritat i que et serà lleial per sempre, siguin quins siguin els teus sentiments». Parlava determinada, sense dubtar del que em deia. Jo no sabia per on anava, em parlava del meu pare, potser? Vaig veure que feia un gest per assenyalar-me algú i al girar-me per saber qui era et vaig veure a tu, enmig de la gent. Se't distingia magnífic perquè estaves com il·luminat, enmig d'un feix de llum, d'un cercle de claror que ningú destorbava. Quan una mica confós vaig tornar a trobar-li els ulls ja m'estava dient el teu nom: «En Germinal, David, en Germinal. Ell t'estima com no t'estima cap altra persona, no ho dubtis». «I com ho saps?», vaig preguntar només per pair la sorpresa. «Perquè en David t'estima en contra de tot, fins en contra d'ell mateix... i perquè el conec més que tu i... perquè sóc la teva parella, i això... no ho sé... es nota...». Jo anava a contestar-li però va tallar-me, com si no em volgués escoltar: «Refia't d'ell, no et trairà mai. Es igual quins siguin els teus sentiments, jo el conec: si tu li ets lleial, ell t'ho serà per sempre». Em va cloure els llavis amb un petó i em va deixar sense poder dir-li que jo també sentia una cosa molt especial per tu. Es va girar esperitada cap als seus pares, que la reclamaven, i va ser la primera de la família d'enfilar-se al vaixell. Com era ella.

Mentre escoltava el meu Amic, jo recordava fil per randa l'escena del vaixell en aquell decorat grandiós, el sol reflectit en aquell vidre que em molestava per veure'ls. Ah, vostè, Lluís, deu haver vist una altra pel·lícula d'en Fellini, E la nave va, no? Bé... No em miri malament... Deixem-ho.

Aleshores en David va agafar un posat seriós:

—Des d'aquell dia vaig deixar lliures els meus sentiments perquè t'estimessin. Fins avui.

—Doncs la Mireia tenia tota la raó —li vaig dir mentre li agafava les mans i els violins es desplegaven cap als aguts—. T'he estimat sempre.

I mentre l'hi deia vaig veure com m'acostava els llavis per donar-me el bes més bonic que jo podia somiar. Llarg, saborós, sensual, profund. El vaig abraçar, ell també, vaig començar a tocar-lo, ell també. Ens desbotonàrem mentre els llavis gaudien trobant-se. Si la monja Úrsula arriba a entrar ens haurien afusellat per marietes, però no hi havia cap prudència que pogués calmar aquella passió. Li vaig agafar el sexe, ell el meu, no tinguérem temps de despullar-nos del tot, però les pells es retrobaren. Gemegant, respirant a fons, abraçant-nos fortament, ens vam reconèixer després de tot aquell temps de foscor, i espasmòdicament ens buidàrem fins a quedar escotats.

Ens vam mirar tots dos, com sorpresos del que acabava de passar, i esclatàrem a riure com el que érem: dos joves atribolats d'amor i ofegats per una vida espantosa. Ens vam eixugar sense vergonyes, jo dissimulava el meu sexe, que hauria desitjat tornar-hi, mentre reia a barba batent, i ell somreia tímidament. Sempre havia estat així. Semblava impossible, encara ara quan l'hi explico em sembla impossible.

Jo estava orgullós de mi mateix, no per l'èxit de la curació que se m'atribuïa, sinó perquè a dins meu no em deixava de repetir que el seu amor era tan poderós que havia aconseguit guarir allò que les medecines i cures no havien remeiat. Em sentia ple. M'estimava.

I a poc a poc, entre somriures i records, va arribar l'hora de dir-se adéu. Però fou sense recança, com si la seguretat del futur que ens esperava ens permetés de separar-nos quasi contents. Ens vam fer un petó, i mentre jo reculava cap a la porta com cada dia, només per no perdre'm un instant del seu esguard, va preguntar-me mig enriolat:

—Dimarts vindràs?

Li vaig fer amb el cap el senyal d'un sí entusiasmat.

—Es molt important que vinguis —va insistir.

—De què va?—vaig somriure encuriosit.

—Xxxxxxt, va de nosaltres. Vull repetir això d'avui.

I va enrogir-se.

Quan encara dalt del núvol vaig sortir del pavelló, una colla de malalts estava netejant el pati, no fos que les autoridades que l'endemà hi fatxendejarien no ho trobessin tot prou net. Enfilats als arbres i als fanals, uns soldats teixien un entramat amb filferros i cordills dels quals anaven penjant les banderes de l'aligot i la Falange, mentre a la façana hi pintaven unes frases al·legòriques als «Muertos por la Patria y el Alzamiento Nacional». Els altres morts, els meus morts, ja es podien ben fotre.

De tornada a la ciutat, em vaig entretenir pels carrers, badant entre els records de la visita que encara m'erotitzaven, fins que vaig decidir asseure'm a la terrassa d'un cafè de la plaça Prim per celebrar amb un refresc les meravelles d'aquell dia. Quan el cambrer em va portar la granadina amb un diari, com pertocava als locals de categoria, vaig assabentar-me que França havia firmat l'armistici amb Alemanya. Ras i curt, França s'havia rendit. La seva part sud i mediterrània va quedar sota un govern parafeixista i col·laboracionista que presidia un vell amb aspecte venerable i senderi de corb, i en canvi la part francesa del nord passava directament sota el comandament alemany. Tot plegat un desastre, però la mare viuria en pau. I, coneixent-la, avergonyida. Això devia ser cap al final de juny. Però res no m'esborrava l'alegria que portava als llavis i, definitivament, Reus era la ciutat més joiosa que havia conegut mai. Si no erro el compte, tot s'havia transformat amb una mica més d'un mes i mig. Increïble!

Ja feia dies que era feliç només preveient el desenllaç de tot allò: aniríem a Sète, em deia, havia de ser forçosament Sète, lluny dels llocs que, a en David, li recordessin el malson viscut i qualsevol referència que el fes tornar enrere. «Ostres, quan els seus pares el vegin, no s'ho podran creure». «Segur que l'animaran a venir amb mi, i encara que per França corrin mals aires, a Le Paradis hi farem el nostre cau, durem una vida de treball, senzilla, i al centre de tot hi posarem l'amor que ens tenim i la relació amb la gent». «Arreglarem aquell bistrot, el refarem i pintarem fins a fer-ne un lloc on ens puguem fer grans i ser feliços». M'ho anava repetint amb pocs dubtes que el destí tingués un altre camí. Imagini's, somiar era gratis i tan fàcil. Aquell dilluns vaig deixar passar el temps buscant notícies de França als diaris mentre em preguntava si el doctor Lluch li donaria l'alta mèdica aviat o si, al contrari, voldria assegurar-se que el progrés fos encara més irreversible. Tant me feia, estava disposat a gaudir de Reus el temps que calgués. Miraria de gastar poc, però en realitat els diners no eren un problema i no els necessitaria fins al dia que veiés en David sortir corrent d'aquella institució per abraçar-me.

Però no va anar així.

El dimarts, l'immens pati engalanat vessava de guardias civiles, policia militar, secretes i tota mena de voltors. Només d'entrar em va aturar un guardia civil, amb una cara més lletja que aquell barret punxegut i estrafet que duia, i amb la mala llet típica de la casta em demanà papers i em preguntà amb veu de menyspreu què hi feia allà. Els altres guardias civiles que pululaven al seu voltant em miraven com si esperessin permís per saltar-me al damunt. Dins meu tot trontollava però vaig intentar que res del meu cos ni del meu comportament demostrés el més mínim signe d'espant.

—Adónde va.

Vaig impostar el meu accent francès:

—He venido de Francia para ver a mi primo.

—Documentación.



Vaig mirar de treure'm el passaport de la butxaca sense que em tremolés el pols. L'anava a obrir per la pagina del visat, però me l'arrencà amb un gest brusc. Ho va llegir tot com si li costés, un altre civil es va apropar xiuxiuejant expressions inintelligibles per a mi. Mentrestant, veia moviments estranys arreu de l'esplanada, entrades i sortides fugisseres del pavelló principal, gent amb posat tèrbol, vestida diferent. Era clar que passava alguna cosa molt greu.

—¿Cuál es el nombre?

A cada moment em notava més trasbalsat.

—Germinal Guill...

—No, cojones, el nombre de la visita.

—Se llama David Baster.

Només vaig acabar de pronunciar el seu nom, aquells guardias civiles m'envoltaren com per impedir que m'escapés. Com si només d'anomenar el meu Amic els hagués posat en estat d'alerta. Però què passava? Em miraven tots com si desitgessin apallissar-me.

Un que semblava manar més, amb el to malbavós arrapat a la veu, em preguntà:

—¿Cuándo viste por última vez a este tal David?

—Anteayer —vaig dir mecànicament mentre el cap m'anava a mil per hora elucubrant què collons devia haver passat.

—Y quién te daba permiso para entrar.

—La madre Úrsula y el doctor Lluch.

Aquell civil va callar mentre els altres esperaven que decidís alguna cosa. El temps prenia una altra mida.

—Tú —li digué a un guarda que era al meu darrere—. Veme a buscar al doctor... ¿Lluch, has dicho? Y pregúntale si conoce a un tal Germinal Guillaume, y de vuelta te presentas al capitán Márquez y le informas que tenemos retenido al último visitante del hijoputa...

Però què era tot allò. Què volia dir? Per què tractava en David de fill de puta? Què havia passat aquell dilluns? El meu Amat estava bé? De cop el món em queia a sobre. Tot semblava irreal, un malson. No tenia noció del temps que transcorria, però abans que em portessin enlloc va obrir-se el cercle verdós que em rodejava i aparegué un uniformat més important, es notava pel posat, els galons i condecoracions que lluïa. Devia ser el capità Márquez, perquè tots el van saludar quadrant-se.

Va mirar-me de dalt a baix. Va agafar el passaport, i també va començar a girar fulls fins a aturar-se al visat per iniciar-ne la lectura. Mentre ho feia va tornar el guardia civil que havia anat a parlar amb el doctor Lluch i va xiuxiuejar alguna cosa a l'orella del que m'havia interrogat feia uns instants. En adonar-se'n, el capità se'ls va mirar inquirint-los:

—¿Alguna novedad?

I l'altre li va contestar el que em va semblar la meva salvació:

—El doctor Lluch confirma que le conoce, y que necesita verle, mi capitán, y dice que es una persona de confianza, sin ninguna responsabilidad sobre lo acaecido, mi capitán.

Jo no gosava dir res, sabia que la meva situació penjava d'un fil i que si alguna cosa desfermava les sospites i començaven a investigar, era home perdut. Però què collons era lo acaecido? Mentrestant aquell capità jugava amb el meu passaport en una mà, donant-se copets a l'altra. Es girà cap al sotsoficial i assenyalant-lo amb el passaport va ordenar-li:

—Lo custodiáis hasta el despacho del doctor Lluch y cuando acabe que quede a nuestra disposición.

Dos guardias civiles se'm van posar al costat, agafant-me cadascun d'un braç, i em dirigiren cap a la porta principal de l'edifici. El gran vestíbul era a vessar de policia i unes quantes infermeres o monges, no ho recordo bé, que fregaven agenollades a terra. Malgrat el seu esforç, els mosaics eren massa vermellosos. Fou només quan vaig passar-hi més a prop que vaig entendre que estaven fregant restes de sang que costaven de marxar. El pànic m'entrà al cos d'una glopada. Què volia dir tot allò? Tot farcit de guardes, policies i militars, taques de sang al terra i en David tractat de fill de puta? Vaig comprendre que en la meva vida s'iniciava una altra calamitat, i vaig començar a sospitar fins a quin punt l'abisme seria profund.

Mentre ens apropàvem al despatx del metge, vaig veure el doctor Lluch darrere la porta entreoberta. Ell ens veié arribar i es va aixecar ràpid, amb la cara compungida. Va venir cap a mi com si no veiés els meus acompanyants. Se'm va adreçar directament i em va agafar les mans, però abans de dir-me res va dirigir-se en un to sec als dos guardias:

—Pueden irse, yo me hago responsable.

Els guàrdies feren aquell moviment típic del dubte momentani però no gosaren oposar-se al to adust i determinat del metge. S'aturaren abans de passar la porta. Ell em va posar la mà a l'esquena mentre m'empenyia cap a dins del despatx, va tancar curosament darrere seu i em va fer seure. Jo devia fer molt mala cara perquè de seguida va mostrar-se preocupat per mi.

—Senyor Guillaume. Vol que li doni algun remei per calmar-lo?

—Gràcies, doctor, és veritat que tot plegat em sobrepassa, però me'n sortiré sense.

—Molt bé, com vulgui. Voldria expressar-li el greu que em sap tot el que ha passat i...

—Però em pot dir què ha passat? —vaig exclamar.

—Home... què vol dir?... Que no ho sap? Els civils no li han dit res del que va passar ahir?

Ja no vaig saber articular cap síl·laba més, tan sols vaig poder moure el cap en senyal de resposta negativa, perquè pressentia que hauria d'escoltar la notícia més terrible, que ja ressonava dins meu. El doctor Lluch va prendre aire i, amb una veu avesada a parlar en circumstàncies difícils, digué només una frase:

—Ahir al migdia el seu cosí va morir en un incident desgraciat, imprevisible... I terrible.

Segurament esperava que jo li digués o preguntés alguna cosa. Debades. La meva boca estava paralitzada, incapaç d'articular un mot. Aleshores va continuar:

—Tot anava bé. Les autoritats vingueren a l'hora i els actes de la inauguració del nou pavelló es pot dir que avançaven amb totes les connotacions típiques d'aquests cerimònies, ja m'entén...

I vaig sentir com m'anava explicant tot el que havia succeït aquell maleït dilluns. Jo a cada frase del seu relat hi afegia la imatge del meu Amic, mirant d'entendre els seus pensaments, representant-me els seus gestos... I les explicacions del doctor Lluch, el que després vaig saber i les imatges que jo em feia, és el que ara li puc relatar.

Es veu que mitja hora abans de l'arribada dels facinerosos ja havien fet formar els pobres malalts a la manera militar, tots menys els profunds, que es consideraven «inconvenients» i els havien tancat a les cel·les comunitàries. Al pati, les monges no donaven l'abast perquè els malalts desfeien en pocs segons l'ordenada simetria que elles configuraven pacientment. Els nervis afloraven. Els malalts corrien entre excitats i juganers i les monges perseguint-los perdien la compostura. Just llavors entrà la llarga filera de cotxes oficials. Se'n van separar cinc Opels negres, enllustrats, on devien anar els capitosts, per enfilar solemnials el corredor central del pati. Mentrestant, ordres dels guardias civiles per posar-se en formació, brams i exabruptes dels destacaments militars per rebre com pertocava els nouvinguts, precs de les monges perquè els malalts tornessin a les files, cops mal dissimulats dels zeladors, que ja actuaven sense miraments... Tot es va sumar. Els pobres capfluixos que encara corrien entre esporuguits, divertits i sense rumb es van adonar que passava alguna cosa diferent i van deixar d'escapolir-se per fer-se espectadors encuriosits d'aquell desori. Les monges van aprofitar aquell moment de calma per repartir-los banderetes patriòtiques, i van començar a agitar-les entusiastes esperant ser imitades. Els forassenyats s'hi van afegir, i alguns fins i tot cridaven visques exultants a no sabien què, però tant hi feia. La baixada dels capitostos dels cotxes oficials fou prou satisfactòria, però el reguitzell de salutacions protocol-làries i la parafernàlia d'ordres i crits van quedar tallats tot d'una pels cants patriòtics que bojos i monges van decidir refilar pel seu compte i amb gran desafinament. Al final, a pesar del desordre, tot plegat fou tan aparatós que tothom es va sentir confortat i satisfet. A partir d'aquest punt les coses ja van anar rodades.

Entre la patuleia d'autoritats hi havia un ministre, un capità general i més de vint-i-cinc acompanyants, comptant-hi directors generals, oficials, sotsoficials i altres cretins. Junts, feren una fila considerable. També hi havia, pel mig i una mica fora de lloc, dues senyores rebent totes les consideracions d'aquell compendi de virilitats. La del ministre, que des que va baixar del cotxe ja venia encarcarada amb un rictus de commiseració que era el que pertocava per la clientela del dia, i la dona del capitán general, que semblava més cap de pardals i, en coherència amb el càrrec del marit, molt més de donar guerra. Aquesta desgraciada portava un somriure i unes maneres que més aviat feien pensar en una eròtica baixada d'escalinata en qualsevol cabaret de bona vida que no pas en una conhortant visita a un frenopàtic. Però tot plegat era imposant: l'exhibició de poder dels arribats i l'escenografia que se'ls havia preparat. Les monges feien una salutació de mitja genuflexió a mesura que els capitosts anaven passant i, darrere seu, els bojos se les componien com podien aixecant el braç sense traça ni simetria, amb el benentès que ja s'havia procurat posar els més extraviats a les últimes files. Seguint els capsigranys amb més comandament, van entrar tots a la capella i assistiren a una missa d'ofici, que volia dir petulant i llarga, amb comunió, prèdica, cants... Els malalts més incordis foren separats i duts cap a les habitacions perquè ja no es controlaven, i el perill que acabessin deslluint la pompa religiosa era galopant. Es succeïren sermons i discursos. No hi havia cap diferència entre les formes i els continguts dels uns i els altres: el capellà semblava un matarojos abraonat, cridant i pregant que la ira divina baixés a alliberar-los de la presència dels traïdors a la pàtria i no sé quants disbarats més, mentre que el ministre, més diplomàtic i amb un llenguatge més fi, demanava l'assistència divina per tanta feina com havien de fer per netejar i purificar la pàtria. Estava tot ben compensat.

Segurament, Lluís, ara tot això li pot semblar impossible. Tant, que malgrat que estic intentant descriure-li un drama, jo mateix somric. Però li juro que no exagero gens, que era així i que en tot allò que estava passant no hi havia ni un bri de delicadesa, de bon gust o de racionalitat. La brutalitat seguia campant entre benediccions, luxes i pregàries.

Mentrestant, els ulls del meu estimat es devien envidrar. Alguna cosa li havia trencat la mirada. Els seus ulls seguiren el cos d'un home d'entre els acompanyants i dins d'ell es van despertar les serps més verinoses. Però la rastellera d'actes s'enfilava sense aturador. El pavelló fou inaugurat pel ministre amb una làpida on es llegia que ell, en nom del Generalísimo, en la data tal de tal, declarava inaugurat aquell pavelló, mostra de la il·limitada generositat envers els seus fills de Francisco Franco Bahamonde. Si no era ben bé així, segur que s'hi assemblava molt. Res que no fos normal en aquells temps de paranoies desfermades. Després vingué un dinar col·lectiu al gran menjador de la institució. Tot un esdeveniment. A la part final d'aquell immens i recarregat rectangle s'hi va empostissar un cadafal per als capitostos més significats. Unes banderes patriòtiques situades al darrere en perfecta simetria indicaven que era el lloc de la presidència. Els acompanyants civils i militars seurien a les taules més properes, per separar i protegir la presidencia de la resta de comensals. Més al mig, la direcció i el servei mèdic del centre; després, les monges principals; i tancaven aquell cos de comensals els sotsoficials i soldats, que feien una mena de cordó de protecció ocupant una banda del passadís central. A l'altra banda d'aquest passadís, les monges que en dic de fer feines, juntament amb els zeladors, s'havien repartit entre els bojos perquè no muntessin cap terrabastall. En David, juntament amb els de conducta més serena, l'havien situat no gaire lluny dels acompanyants i sotsoficials, separats només per l'ample passadís. Després de la benedicció del mossèn, que devia entravessar els aliments als comensals poc fanatitzats, es va iniciar la menja. Tot transcorria plàcidament. Quan anaven pel segon plat, un dels malalts es va aixecar. Si algú s'hi hagués fixat, si se n'hagués malfiat, li hauria vist sota la màniga dreta les puntes brillants d'una forquilla. Ningú no ho va copsar, i la monja Úrsula, que mirava complaguda com travessava el passadís, pensava en el canvi que havia fet aquell xicot tan ben plantat, i que ara devia necessitar anar al lavabo. Féu un petit somriure de satisfacció. Potser li va notar un hàlit estrany a la mirada, com una boira als ulls. Tanmateix, el canvi que havia fet era un miracle. Res no semblava fora de lloc, cadascú anava a la seva, queixalant aquell tros de pollastre rostit i exquisit que la majoria no podrien tornar a tastar en molt de temps. Aquell xicot avançava pel passadís amb un caminar calmós, sense cridar l'atenció de ningú. El noi anava en direcció als excusats pel passadís central, que separava els malalts i els vigilants dels soldats i els oficials. Tot d'una va alentir una mica el pas, fins que es va aturar per girar-se cap a l'esquena robusta d'un oficial, no gaire important, segurament dels mitjans, una mica gras, com tants altres, el coll gruixut i el cabell molt curt. Es notava que la roba el premia massa. L'Ursula, que des d'on era fitava el jove, no hi va donar importància. Va creure que mirava qualsevol detall que li havia cridat l'atenció. I no va entendre què passava quan, fent un moviment brusc i molt ràpid, aquell xicot va aixecar el braç amb un objecte lluent a la mà. Va poder veure com el seu malalt anava per darrere de l'oficial, com amb l'altre braç li fermava el cap i amb una força descomunal clavava la forquilla enmig de la gorja d'aquell militar i la movia d'un costat a l'altre del coll. La sang brollà a dolls. Els soldats i oficials cridaven, s'aixecaven, esverats, s'abalançaven sobre ell, però la monja Úrsula, que estava dreta, podia veure com aquell jove no deixava el cap del militar i seguia burxant-li el coll amb la forquilla. La sang regalimava damunt les blanques estovalles del banquet, i de sobte van sonar trets de pistola, un i un altre i encara un altre. Però el xicot no deixava anar la seva víctima. Fins a deu trets, es varen sentir. Aquell noi va desplomar-se sense vida, deixant caure tot el seu pes com una maledicció damunt de l'oficial ensangonat, sense coneixement, potser mort. Van començar les corredisses, els companys del militar se'l van endur a pes de braços, seguint uns metges de la casa que corrien indicant el camí cap a la infermeria, que era a l'altre costat del gran vestíbul, entre crits, renecs i cadires que queien. A terra hi quedava una rega ensangonada, trepitjada per les botes dels que duien l'oficial. Mentrestant, una rotllana de militars voltava aquell xicot, l'assassí, caigut a terra, per assegurar-se que fos mort. Tots amb l'espant i la sorpresa a la cara. La senyora del ministre resava plorosa i la més lleugera del capitán general xisclava descontrolada per un atac d'histèria.

En David era mort.

—Quan, després d'estroncar l'hemorràgia de l'oficial —continuava el doctor Lluch—, se'l varen endur amb un dels seus cotxes fins a l'hospital de Reus, els metges vam demanar que ens portessin l'agressor, el seu cosí. Però no ho volgueren fer. Emprenyats com gossos, renegaven sense escoltar-nos. Preferien que es quedés allà a terra banyat en aquell bassal de sang, la ràbia podia més que la caritat. El doctor Costa i jo vam anar a mirar-lo allà mateix on era estès, per si s'hi podia fer alguna cosa, però només poguérem certificar la seva mort. De les set bales, almenys dues eren mortals de necessitat. Ho sento, em sap greu de veritat. Imagino com es deu sentir vostè.

El doctor Lluch va fer una pausa per si volia demanar alguna cosa o fer un comentari. Però jo seguia sense esma ni veu.

—Em sembla que sé la mesura del seu dolor, i abans que se'n vagi voldria dir-li una cosa. Jo sé que quan marxi d'aquí vostè es farà moltes preguntes. Moltes i dures. Sàpiga, senyor Guillaume, que només hi ha una resposta. Vostè li va donar els únics dies de llum des que va acabar la guerra. Gràcies a vostè va tornar a sentir, a estimar, a comprendre... I, si m'ho permet, m'atreviria a dir... que l'estimava amb una força inaudita, la que va necessitar per superar el seu desgavell interior. L'hi ben asseguro, més que a un germà.

—El podria veure? —em vaig sentir dir.

—No, ho han prohibit i no hi puc fer res, m'hi jugaria la carrera, senyor Guillaume.

Enmig d'un dolor punyent, vaig veure com el doctor s'aixecava per donar-me la mà i m'expressava el seu condol. Semblava sincer. Després va demanar a un zelador que m'acompanyés.

Jo no hi era, el sentiment de no existir, camines, fas, mires... però tot és mentida. Senzillament, no hi ets. No sé si vaig saber acomiadar-me d'aquell metge bo. Vaig fer uns passos seguint el zelador, abúlic, indiferent, però els dos civiles que m'havien custodiat a la vinguda se'm van posar un a cada costat i em portaren així fins a fora de l'edifici. Vaig tornar a sentir-me en perill però ara ja tant se me'n fotia tot. Creuàrem l'esplanada entre els soldats i les monges que endreçaven les coses, i vam continuar fins a un racó del pati, on hi havia el capità Márquez i uns guardias civiles de menys graduació.

Jo devia fer una cara espantosament adolorida, perquè aquell home em mirà i guardà silenci uns segons. Les llàgrimes em queien avall i ja tant me feia el que això pogués comportar. Però aquell oficial rumiava, tenia el meu passaport en una mà i seguia fent-lo servir per donar-se copets a l'altra. Quan va obrir la boca, sense deixar-me de mirar, fou per dir un nom:

—¡Enrique!

Un dels que hi havia a uns metres es posà ferm i contestà allò de:

—Sí, señor, a sus ordenes, señor.

El capità, sempre donant-se copets amb el passaport, ordenà:

—Lléveselo al cuartel y reténgalo has...

Alguna cosa darrere meu el va fer aturar, i era molt a prop perquè vaig sentir el contacte d'una mà que se'm posava suaument a l'espatlla i, saltant-se les regles d'aquella situació, em premia per fer-me girar. Quan vaig fer-ho, la monja Úrsula se'm va llançar als braços, així, tal com l'hi explico, i ens vam fondre en una abraçada llarga en què els dos sanglotàvem sense saber-nos controlar. Finalment, ella em va separar i, eixugant-me les llàgrimes curosament amb la màniga de l'hàbit, va dir-me:

—Gracias, hijo. No ha sido culpa tuya. Al pobrecito, el demonio lo descarrió.

I vam començar a parlar talment com si al nostre voltant no hi hagués ningú.

—Pero ¿cómo pasó? Lo dejé...

—No sé, hijo, todo iba bien y de pronto se lanzó sobre aquel pobre hombre. Dios mío, qué horror. Imagino que se ensañó con él como podía tocarle a otro cualquiera. Menos mal que parece que a pesar de todo se salvará. Está en el hospital. Ahora, algunas de nosotras iremos a visitarlo y a rezar por su salvación. Garcés, se llama el bendito. Pero, Dios sea loado, los médicos aseguran que vivirá. No sufras, hijo, a tu primo David Dios lo habrá perdonado.

Sospirà profundament i se'm tornà a llançar als braços uns segons. Després va separar-se sobtadament i se'n va anar com avergonyida. Jo estava en una confusió absoluta, perquè aquell nom m'havia travessat el cervell com un llampec. Quan em vaig girar tenia nàusees. Els ulls emocionats d'aquell capità no en sabien res, de l'odi que ja em cremava. No sé què devia recordar aquell capitán Márquez o quina estranya fibra de la sensibilitat li havíem tocat. Però, resolut, em va posar el passaport a la mà i digué amb aquella veu que fem els homes quan volem dissimular feblesa:

—Váyase.

I així fou com gràcies a les llàgrimes d'una monja vaig salvar la pell. Quan ja no tenia cap ganes de salvar-la.

En David era mort, Lluís, i no vaig poder veure'l. L'absència d'aquesta darrera imatge m'ha perseguit fins ara. No es pot imaginar la força, l'abast, d'aquesta buidor. Encara avui donaria el que fos per haver pogut dir-li adéu o dibuixar al terra d'on fos que hi hagués els seus ossos les nostres dues AA. Però no vaig poder-ho fer i la mancança d'aquest comiat ha pervis-cut sempre més dins meu com una ferida oberta.

Els seus pares tampoc pogueren fer-ho. Fins a on jo ho sé, van demanar el seu cos però no els el varen voler donar. S'imagina? La mare m'explicà més tard que, no gaire temps abans de morir, la Merce va viatjar a Reus per indagar si en algun cementiri hi havia registrat el nom d'en David, o ni que només fos la data del dia de la seva mort en alguna làpida o creu. També recorregué totes les esglésies de la ciutat per si es guardava algun document amb el seu nom. No es va estalviar d'anar a la Capitania General de Barcelona, ni al Gobierno Militar de Tarragona, però no va poder trobar cap indici per resseguir ni cap senyal on poder plorar.

No he visitat mai més aquell lloc on tancaven els bojos. Sé que està en ús però mai més no m'he vist amb cor de tornar-hi.

Bé, senyor director... Això de dir-li senyor director ja no em surt com al principi, quan engolava la veu amb una mica d'afectació per fer-lo sentir incòmode. Doncs bé, Lluís, aquesta és la meva història. La de veritat, la que m'importa, acaba aquí. Només em queda un altre dia per estar amb vostè, per afegir un últim episodi.

En realitat me'l podria estalviar, per a mi és secundari. Potser també ho serà per a vostè. No ho sé... Però qui sap si li convé escoltar-lo. L'espero la setmana vinent, d'aquí sis dies i a l'hora de sempre. Si li sembla, podríem deixar el cafè pel proper dia. Avui m'he allargat molt i s'ha fet tard. Vingui, l'acompanyo fins a la porta.





VINT-I-SISENA I DARRERA GRAVACIÓ





els anys que seguiren van ser els d'un home derruït, sense rumb ni carta de navegar ni cap vaixell que l'embarqués encara que només fos per portar-lo a la deriva. L'hi dic sense cap èmfasi. De tot el que vaig fer en aquells anys no sóc capaç de defensar-ne res, d'enorgullir-me de res. Però això seria una altra pel·lícula, la baixada als inferns d'un jove que tot just ensumava els vint i ja havia viscut la devastació de tots el seus espais interiors. Cap passió, cap meta ni objectiu, i no tan sols no els pretenia sinó que tot camí que m'hi acostés em feia basarda. Qualsevol bri de renaixença en el meu interior em provocava basca, com si l'acceptació d'una esperança, per llunyana que fos, em portés a trair no sé què de mi mateix. Dels anys que vaig sobreviure a Sète després de la mort d'en David no n'hi sabria dir res, no recordo res i em sembla que tampoc hi vaig viure res. La mare mirava de fer-me costat però, tal com li vaig sentir tlir alguna vegada, pensava que el seu fill l'havien matat a Reus. En certa manera tenia raó. La Marie havia refet la seva vida casant-se amb en Maurice, que sigui dit de passada sempre va tractar-me amb respecte i em va facilitar tot el que calgués. Quan un dia, sense preavís, la mare em va veure omplint la maleta, no va fer cap gest per retenir-me, al contrari. Ella sabia millor que jo que només en un altre món el meu ànim retrobaria el pols. I vaig partir a buscar aquest altre món. I tant com el vaig buscar. En realitat el vaig recórrer tot sencer. Però a cap indret no vaig trobar un espai en què pogués deixar una part de mi mateix. Ni tampoc cap lloc d'on pogués prendre res. Senzillament perquè ja no buscava ni volia res. Tot això, sense retrets ni depressions, vivint només indiferent a tot. Vaig recórrer països meravellosos i conèixer gent per qui avui donaria la vida. Buit, tot el que rebia dels altres s'estatjava en un esperit erm, incapaç de fecundar sentiments, idees, reaccions, ni tan sols convulsions. Buidor, una blanca i abissal buidor. Fins molts anys després d'iniciat l'inútil viatge no em vaig adonar que en veritat tenia tanta amargor entelant-me els ulls, tanta brutícia a la memòria, tant d'odi a l'esperança, tanta decepció en qualsevol creença, que ja era incapaç que cap món em redimís. Vaig voler morir abans d'hora i tampoc en vaig saber. Així, vaig malviure donant tombs pel no-res fins que un dia, a Bombai, i necessitat de renovar els papers, vaig obrir el vell bagul on guardava les poques pertinences que encara servava de Sète i al posar-hi les mans vaig sentir un calfred. Els dits van notar el tacte matusser d'un cartró entre la roba abandonada, i com si aquell tacte hagués trucat a la porta de la memòria més recòndita, alertant-la, una esgarrifor va posseir-me el cos. Només eren dos cartronets malmesos, aquells que lligats amb un cordill esfilagarsat protegien la foto que en David em va regalar a la platja, just hores abans de partir cap a la batalla de l'Ebre, se'n recorda? Mentre desfeia el nus del cordill, alguna cosa dins meu es desnuava també, i em palesava que quan veiés la foto del meu Amat hauria de triar entre morir o intentar reviure. No exagero si li dic que vaig contemplar aquella imatge hores i més hores. No vaig saber trobar el coratge per treure'm la vida, i aquells ulls somrients que em miraven amorosament semblaven obligar-me a netejar-me. O almenys a intentar lluitar per una mena de renaixença. Sí. Vaig resoldre renéixer, si és que encara m'era possible. Vaig reunir les poques forces que m'obeïen i la minsa capacitat que em quedava de pensar en mi mateix com a objectiu prioritari, i a poc a poc vaig intentar planificar... com ho diria... la remuntada. I el primer que se'm va fer evident és que no ho aconseguiria sense pouar enrere, fins a retrobar aquell àmbit precís on jo encara era un home i plantar-hi fermament els peus entre les coses que més m'hi varen importar per donar-me l'impuls que em permetés recomençar de nou. Va ser així que vaig decidir tornar a la meva ciutat, i va ser així com vaig refer el camí de fugida convertint-lo en una retrobada amb l'única part de la meva vida que jo estimava i en què m'estimava a mi mateix. També li he de dir que, si bé habitava en mi un tènue desig de llum, li confesso que a l'arribar a Barcelona em sabia igualment decrèpit. M'havia avesat al fet que la meva vida intel·lectual, per dir-ho d'alguna manera, fos un buit que no volia omplir amb res que no fos el cinisme sense concessions. I la del meu cos era encara més primària, les úniques necessitats rellevants me les reclamaven la boca i el sexe. Sempre em vaig saber espavilar per dur-me un rosegó al ventre, i la meva set de sexe no m'apressava, era anodina, tot consistia a trobar algú per vessar-me, fos del sexe que fos i de la raça que em caigués, senzillament em vessava i prou. Mai, en tots aquells encontres més o menys voluptuosos, mai no vaig trobar un cos, uns ulls, una ment o un sentiment que em fes fremir alguna fibra que em recordés ni per un instant l'antiga qualitat de l'emoció viscuda amb l'Amat Amic. Mai. Així doncs, vaig arribar a Barcelona cap als inicis dels anys seixanta, amb quaranta anys al damunt, retornant d'un exili afrós, però sense fronteres ni repressions més esquerpes i punyents que les que jo mateix m'havia alçat. Potser li donaré una idea més precisa de com vaig arribar, de fins com n'estava, de trastocat, si li explico que quan al tercer dia vaig voler anar a la Barceloneta per reconquerir aquell espai, el meu espai, va ser el meu cos qui m'ho va negar. D'una manera sobtada, quan al final de la Via Laietana vaig entreveure els perfils del que havia sigut el meu barri, els vòmits em van bloquejar el camí amb uns espasmes tan virulents que unes bones persones em van arreplegar de terra per dur-me fins a l'hospital de les Drassanes. Dues vegades més ho vaig intentar i dues vegades més va ser impossible. Finalment, vaig jurar-me no posar-hi més els peus, i em sembla que vaig fer bé, encara que només fos per respectar les ocultes raons d'un cos que les proclamava amb tanta vehemència. Vaig anar redescobrint, doncs, la Barcelona que mig havia oblidat, només que amb uns ulls vint anys més cansats. Moltes coses m'eren noves, el mateix físic de la ciutat, el seu aspecte. Aquells vint anys amb la pau de la por havien permès netejar les petjades dels pitjors temps de la postguerra i envair nous espais amb edificis lamentables, que omplien les butxaques dels nous poderosos. Barcelona tenia moltes cares, i massa sovint regirades, prou que ho sabia de quan era adolescent, però ara, en la nova situació, mirar de copsar-les i entendre-les m'encuriosia, m'ocupava, i va fer que alguns mecanismes d'arrelament comencessin a engreixar-se dins meu. Descobrir aquestes Barcelones era un dels atractius secrets de la ciutat: la Barcelona oficial, la Barcelona econòmica i empresarial, la Barcelona obrera, la Barcelona de la pobresa, la Barcelona culta... i també una Barcelona especial que, si m'ho permet, jo en diria la Barcelona marginal. Aquesta darrera és la que vaig triar per submergir-m'hi durant un temps; no em negarà que vaig actuar amb coherència. No sé si la Barcelona marginal existeix ara tal com jo la vaig conèixer, i, si fos així, tampoc sé si avui té la vida que hi palpitava quan la vaig descobrir. Era una Barcelona amagada, com soterrada, però, igual que un tubercle, era plena d'una vida complexa de capes superposades que es protegien l'una a l'altra. Espais habitats per tota mena de desarrelats tan inversemblants com interessants: els culturals, els econòmics, els sexuals, els polítics, els artístics, i vagi vostè afegint-hi categories. Tots ells convivint amb les seves dèries i patint les repressions de la dictadura, que els condicionaven fins a l'ofec. Era una Barcelona que vivia amb, i a part de, les altres Barcelones. Si li he de ser sincer, a mesura que li vaig parlant dubto que el que li explico pugui tenir cap sentit per a vostè. Com ja deu imaginar, vaig arribar a la Barcelona marginal seguint el camí de la meva sexualitat desfeta. El plaer de la morbositat perillosa ja era l'únic que m'excitava. Vaig començar a pul·lular pels bars dels pitjors ambients. Més ben dit, molt sovint l'ambient era magnífic: s'hi alliberaven o s'hi qüestionaven els valors establerts. Diguem que eren els ambients mal vistos per la Barcelona oficial, malgrat que destacats personatges hi baixaven molt sovint, i secretament la feien servir per arrecerar els seus desgavells més íntims. Al principi anava a llocs discrets, sobretot locals dubtosament permesos d'homosexuals que malvivien fintant la repressió policial. S'hi havien acostumat tant que finalment aquell perill o menyspreu o morbositat ja formava part o era un afegit a la seva sexualitat, a voltes tant o més valuós que el mateix sexe. Vaig tenir tantes experiències i contactes com vaig voler, ja sap que en aquest terreny vaig mancat de modèstia. El meu físic més aviat nord-europeu atreia perquè, malgrat una finor en l'embolcall de les formes, expressava la potència d'un atleta que no vaig voler efeminar. El meu cos i les seves expressions anaven pel cantó de l'home sense dubtes sobre el tremp del seu membre, i perdoni. Vaig conèixer de tot, obrers que a penes es podien pagar la copa que els servia per lligar, intel·lectuals que intentaven mistificar amb discursos ridículs el desig que els trencava la bragueta, mitges donetes que ja només faltava que prenguessin la copa amb el drap de treure la pols a l'altra mà, algun artista... Aquests no mistificaven com els intel·lectuals, aquests volien baixar de dret al fons del pou i era gent que pensava a satisfer no sé quina part recòndita del seu interior... molt estranys. També em vaig trobar amb un guardia civil; per cert, recordi'm que després li expliqui com vaig saber que ho era. I finalment un delinqüent amb un cos excels i el cap eixelebrat que va acabar enamorant-se de mi, perseguint-me i amenaçant-me engelosit. Va ser per ell que vaig integrar un ganivet, no massa gran però suficient, al meu vestuari de conquesta. Era un ganivet de butxaca que m'havia firat a Damasc. Un estri curiós, perquè era curt i te'l podies amagar a qualsevol lloc, però la fulla es desplegava i s'allargava d'una manera enginyosa. Mentrestant, em guanyava la vida en un banc dels grossos, fent de traductor en un apartat molt especialitzat de la borsa de valors, la secció estrangera. No li estranyi: en aquells temps, parlar cinc idiomes i haver conegut mig món no era corrent i t'obria moltes portes. Vivia tranquil de butxaca i això em servia per dilapidar encara més les meves nits. En una d'aquelles nits vaig conèixer en Natxo, un basc fort i ben plantat, que a mi m'agradava prou, potser no tant per les seves prestacions al llit, una mica matusseres, com per la conversa tranquil·la i sense afectacions que hi podia mantenir mentre preníem una copa. Tot parlant, un dia va preguntar-me si havia anat mai al Copacabana. Li vaig dir que no. No s'ho creia, se'n fotia de mi. «Com pot ser que no el coneguis?». Em va anunciar pomposament que qui no coneixia el Copacabana no coneixia la Barcelona més profunda, la que era al bell mig del tubercle, i es va comprometre a portar-m'hi. I va ser així que una nit, més entonats del compte, vam anar Rambles avall, barrejant-nos amb la gent que volien viure a fons les emocions baixes de les hores altes. Rèiem, miràvem i ens deixàvem mirar per tots els éssers especials que hi pul·lulaven: meuques, marietes, turistes buscant guerra, estudiants amb intel·lectes desganats i baixos afamats, borratxos que més que caminar trontollaven passeig avall... Quasi al final vam girar cap a l'esquerra... Potser era el carreró on abans hi havia la borsa?... No l'hi sabria dir. En tot cas, aviat vam arribar a una porta, sota el neó cridaner que pregonava «Copacabana, Variedades». Em vaig deixar avançar per en Natxo, que estava ufanos de fer-me la descoberta. «Ara veuràs», em deia com qui anuncia un regal portentós mentre començàvem a sentir el so d'una orquestrina i d'una veu trencant-se en uns aguts insostenibles. A dins hi havia un fum d'incendi envaint-ho tot, a penes veies res, però la música sonava cada vegada més a prop i això volia dir que avançàvem en la bona direcció. No sé si li sabré explicar bé el que vaig veure o entreveure aquella primera nit. Només que m'hi acostés una mica ja n'estaria content. De l'orquestrina, el primer que vaig descobrir va ser un bateria entrat en anys, amb un cigarret penjat als llavis, el poc cabell tenyit i llarg agrupat en metxes llardoses, i que més que tocar somicava damunt dels tambors, vestit com un escrivent. Un clarinetista dret a un cantó de l'escenari, molt efeminat i tocant d'esma, els ulls remarcats amb traços excessius, l'esquena caiguda i el ventre inflat, greixós, suat, i tot el que vostè pugui imaginar fins a configurar l'essència de la lletjor. Una mica més al mig, al lloc prominent però de cara a la paret, més ben dit, de cara a la tapa vertical del seu instrument, hi havia el pianista, element imprescindible en tot conjunt musical que s'apreciés i que, incombustible i pacient, anava reconstruint l'harmonia, teixia contracants a la melodia i saltava d'un compàs a l'altre, canviava de tonalitat, de ritme... del que fos, seguint i perseguint i dissimulant els errors dels altres músics i sobretot de la cantant, que patinava i panteixava sobre els seus acords quan s'enfollia de la passió interpretativa i perdia l'afinació, la quadratura i tota referència musical. Quan per fi vaig poder observar millor els detalls, vaig veure que la cantant era un cantant descomunal per la imatge i pel volum dels músculs que posseïa. Portava unes calcetes que eren uns texans retallats sense gràcia, perquè en aquells temps estava prohibit transvestir-se de cintura cap avall. Quina bajanada, no?... Bé, en tot cas, cenyits com no es pot imaginar, però evitant qualsevol protuberància anatòmica que contradigués la seva ferma voluntat de ser una vedet ben femenina. Per damunt de la cintura, una samarreta tenyida de color rosa, estreta fins al punt que les pigues es marcaven en el teixit talment com mugrons. Un collaret de quincalla i relluent de colors cridaners, li penjava fins al bell mig de l'escot, que insinuava uns pits de mascle sense simulacions, amb unes mates de pèl que maquillava amb un polsim entre blanc i daurat. Aquell polsim, que tant podia semblar pols d'or com farina de blat de moro, evolucionava durant l'actuació amb uns efectes graduals: primer li daurava els pèls arrissats del pit, però més endavant, quan els esforços interpretatius desencadenaven la suor a dolls, els rissos s'ablanien, canviaven de color i acabaven emblanquinats tot fent pastetes. I si pujaves la vista més amunt et trobaves amb uns llavis d'un vermell volcànic, amb tantes passades de pintura que ja no hi havia carn sinó capes de carmesí encartonades. Tanmateix, aquells llavis no perdien el nord i aprofitaven les paraules de la melodia per, diguessin el que diguessin i conjuminant-se amb una bona utilització de la llengua, prendre formes i moviments lascius fins on la teva imaginació o mal gust et permetés aprofundir. Dels ulls de l'artista no sabria què dir-ne; de tanta pintura fosca que els rodejava semblaven petits i estossinats. Només quan els obria amb desmesura per insinuar alguna porcada s'arribaven a albirar les nines dels ulls entre aquelles pestanyes atabalades per un moviment com de papallones empresonades. I a dalt de tot del frontispici, com que no tenia massa cabell, hi portava un postís, disseny blat de moro anys cinquanta, que curosament s'aguantava amb una diadema. Ell, o ella en aquest cas, anava cantant aquella peça tan famosa de la noia de barri portuari que esperava un xicot ros, talment jo, d'un «barco de nombre extranjero». Pel registre dels baixos la veu se li abaritonava amb tanta masculinitat que tenia un cert encant, però quan s'enfilava cap amunt i arribaven els pinyols, aleshores les venes del coll i de la cara se li inflaven de l'esforç, la veu descarrilava en un gall esgarriat i no podies evitar que les contraccions del riure et tibessin l'estómac, per molt que quan ella et mirava volies ser condescendent amb els seus atemptats guturals. Els que envoltaven aquell petit escenari de tres metres per quatre, i jo diria que fins i tot em passo, eren un bestiar variat. La majoria s'hi deixaven veure amb un posat de mascle, com analitzant la mercaderia que hi havia dalt de l'escenari, actitud que en comptes d'intimidar l'artista encara l'excitava i desficiava més, i l'incitava a arriscar-se en interpretacions vocals i gestuals suïcides, fins i tot amb alguna temptativa de pas de ball perquè no fos dit que el número mancava de coreografia. Això també era Barcelona, Lluís. Enlloc del món on havia estat, des dels antres més perversos de l'Alemanya de postguerra fins als tuguris per a turistes pervertits de Bangkok, es podia veure un compendi de dicotomies tan extremes com les que jo degustava en aquell local. Vaig descobrir sense cap sorpresa, perquè ja m'ho temia, que la Pinta, que era com es feia dir el fornit mariner que l'encarnava, només era la punta de l'iceberg d'un elenc de personalitats escèniques que anirien succeint-se durant la nit, i que configuraven un dels grups humans més estranys i tendres que cap figurinista gosés imaginar ni en plena diarrea creativa. Em vaig deixar anar sense fre en el gaudi d'aquell tast de tendències descarrerades. Sentint-me fora de lloc com em sentia des de feia tant de temps, vaig pensar que allà tenia un catau on podia considerar-me ben acompanyat. Vaig avesar-me a no perdre'm cap nit perquè, a més a més dels fins divertiments artístics, es podia lligar fàcilment i amb homes d'aparences perilloses com a mi m'agradaven, si portava el ganivet. Quan no trobava disbauxa sexual em quedava amb la gent del local, que em tractaven amb deferència i familiaritat perquè em veien repetir cada dia, i pagant. Trobava homes forçuts, gens femenins... Perquè l'altra cosa curiosa és que allà cap dels homes que veies no l'hauries classificat com a marieta o dubtós; eren mascles de físic potent, i no em pregunti com s'ho feien però sovint també tenien el cap massa mascle, o més exactament, masclista. En realitat era com si haguessin anat a petar allà per un excés de masculinitat. També li he de dir que, de les moltes nits que me n'anava aparellat, difícilment podria recordar algú que em fes fruir per la seva saviesa sexual o proposta original; però en canvi el ventall de personatges de comportaments exòtics o grotescs amb qui vaig arribar a jaure, en aquells temps en què jo buscava comprendre'm a mi mateix, em va procurar un mestratge impagable i fascinant. Ara que ja som al final de les nostres trobades, deixi'm dir-li una cosa, Lluís: en la primera trobada que vostè i jo vam tenir, perquè ho pensava sincerament i també perquè necessitava molestar-lo una mica, li vaig parlar d'en Fellini... Doncs escolti: al costat dels ambients, els personatges i les derives mentals que vaig tractar jo, els d'en Fellini semblarien poc agosarats o mancats d'imaginació, l'hi dic de debò i que el neorealisme italià em perdoni. Vaig estar setmanes, mesos, freqüentant aquell tuguri amb el sentiment que alguna cosa s'arranjava a dins meu, recuperant racons profunds i enteranyinats dels meus calaixos més íntims. Aquell dijous estava assegut al cantó dret de l'escenari, mirant cap al públic, la María de las Nieves destrossava una cançó molt popular en aquells anys. Per cert, més enllà dels bíceps i atributs, la Maria de las Nieves era de les més delicades entre les que pujaven a l'escenari; i tenia el costum de posar-se un maquillatge casolà molt blanc al cutis —d'aquí venia això de «las Nieves»—, per amagar no sé quin defecte facial, i ho feia amb tanta generositat que al final quedava enfarinada talment mitja geisha o mitja nina esguerrada. Cantava un èxit, el «Fumando espero», dient la lletra amb uns moviments de llavis que representaven una fel·lació completa amb profusió de mides, detalls i serveis extres. Mentrestant, jo mirava les files frontals a l'escenari per veure quin bestiar sexual s'exhibia, per si hi descobria algun exemplar amb qui m'abellís passar la nit. Ho feia sempre igual: primer triava i fixava la víctima, després insistia amb la mirada, seguidament, quan ja havia picat, em feia l'indiferent, i els rèdits del meu físic eren segurs. Mentre anava repassant, vaig veure un fulano mestís i em va semblar que devia tenir un cos entretingut per jugar-hi una estona, però, a l'apartar la mirada per continuar la classificació, l'home que seia al seu costat em tenia clavat l'esguard amb un somriure presumit i lasciu, com segur d'ell mateix i de l'efecte que em produiria. Portava un mocador beix al coll. Va fer un gest insinuant-me que m'havia vist com observava el seu veí. No em va caure bé. Per començar estava físicament massa allunyat del que jo buscava, massa gras, massa suat, pocs ulls, fort en excés; i a sobre devia tenir deu anys més que jo. I d'altra banda no m'agradava que interferís o es fes espectador de la meva conquesta. Vaig passar d'ell sense fer-li cap senyal de complicitat, no fos que s'animés i es fes pesat. Vaig entretenir l'estona bevent una mica, però no perdia el nord i de tant en tant repassava el meu mulat. A la segona o tercera vegada que ens vam creuar la mirada ja va ensenyar-me unes fileres d'autèntic marfil africà que van posar-me a to. En cada ocasió que el fitava, aquell gamarús rabassut del seu costat, amb posat pretensiós de perdonavides, em feia el seguiment amb un somriure arrogant que m'enervava. Les primeres vegades vaig fer com si no me n'adonés, però després ja me'l mirava amb cara de menyspreu perquè em deixés tranquil. Per sort, la nit tenia altres atractius, i quan la Pinta va sortir amb la feminitat més eixelebrada que de costum per mor d'unes cintetes roses que s'havia penjat a la diadema perquè li dissimulessin la panotxa de blat de moro, vaig pensar que no volia que res em desllodrigués de la contemplació del que vindria. I va valer la pena. Les primeres notes del «Begin the beguine», imagino que tement les altures dels pinyols culminants i per mirar d'evitar-les, les va atacar en un to tan baix que el pianista va haver de capbussar-se a les fondàries de la clau de fa per rescatar-la, iniciant la peça d'una manera que més que el cant abraonat d'un descarregador de moll semblava el rot sonor i allargat d'un búfal. Això sí, tot fet i dit amb una boqueta de pinyó que, amb l'ajut dels estudiats moviments de llengua que ja li he referit, anunciava capacitat d'amorrar-se i satisfer qualsevol repte sexual. Em divertia mirant-la i sobretot veient la reacció dels homes que l'observaven. Els uns embabaiats, sospitant que aquella boca demanava un membre a crits, d'altres amb posat seriós com si jutgessin la qualitat artística de l'esdeveniment —aquests sempre em deixaven bocabadat—, i finalment el grupet dels nous, que sovint venien recomanats per algú que no els advertia prou bé com funcionava aquell tinglado. Una cosa era que allà es produïssin manifestacions artísticament aberrants, o que es diguessin a les «noies» adjectius poc refinats, fins i tot barroers, sobre els seus atractius sexuals, però una altra, molt diferent, era mofar-se públicament de les delicades virtuts artístiques o vocals de les vedets que ens distreien. I si algú que no coneixia les regles es passava d'una ratlla poc determinada, solia acabar malament, quan als amics, amants o admiradors de les «noies» que cantaven se'ls inflaven els collons i el treien del local a coces i cops de puny. La Pinta era bona, no diré que cantes bé per més que quan aconseguia un bon falset perforava el timpà, però en canvi posseïa una rara barreja entre la timidesa pornogràfica i un agosarament humorístic remarcable. No li sabré reproduir els comentaris que feia als homes i a alguna dona atrevida que s'havia perdut per allà, però li puc assegurar que jo no arribaria ni a la sola de la sabata de la finor barroera amb què les seves paraules obrien les braguetes dels espectadors embadalits. S'iniciava un diàleg entre ella i el públic, que s'anava escalfant en les formes i els continguts. Algunes nits, i la d'aquell dijous n'era una, la cançó es convertia en un diàleg entre la cantant i els més desvergonyits, que ja la provocaven sabent que la resposta sempre seria contundent, imaginativa i escandalosa. Li deien de tot, escultural, mamelluda, reina, grassa, guapa, ensenya'm això, toca'm allò... I estàvem en aquestes quan, en un d'aquells moments en què es fa un silenci miraculós enmig del batibull, es va alçar una veu molt rogallosa però forta i casernària que va exclamar:

—¡Nenaza! ¡Ven aquí que te haré mi NENAZA!

Va ser instantani. Dins del meu cap es va desfermar la llum. Vaig girar els ulls pausadament cap a aquell home quadrat. Seguia al costat del mulat i exultava de calentor i atreviment, se li havien desllodrigat els cints de la continencia, suava, vermell, els ulls etílics, les dents grogues i les cuixes obertes mentre oferia el seu paquet a l'escena. No em pregunti per què: en tenia la certesa i prou. Era ell. Potser hauria d'haver-ho comprovat, això m'hauria donat temps per calmar-me, però, per mi, no hi havia lloc per a cap dubte. Aquell era el Gran Cabró. Per això portava un mocador tapant-li el coll, malgrat la calor que feia al local. Ho sabia de la mateixa manera que els anys no m'havien esborrat el seu nom per a quan arribés aquest moment. Era l'Antonio Garcés. I tant!

De tot el que va passar després no vaig haver de planificar res. Les coses sorgien de mi com si aquella escena estigués perfectament pensada, preparada, imaginada, com si tot el que hagués de passar estigués escrit en un guió secret per al qual jo estava àvidament entrenat. L'espectacle de la Pinta seguia, però ja no vaig apartar-li la vista del damunt fins que al cap de pocs segons ell em va notar i, en veure'm enganxat al seu esguard, va somriure estarrufat, triomfador, com qui acaba de fixar i seduir un brau. Jo... Em va fer una ganyota obscena amb els llavis i la punta de la llengua. Vaig intentar que cap gest no controlat de les meves faccions traspués repugnància. No vaig aconseguir somriure, però ja vindria, tot aniria arribant, impertorbable. Em vaig posar com a treballar, coneixia bé l'ofici de la seducció, vaig afilar els encants, el coll recte i una postura incitant, però mascla; aquell no es conformaria amb res menys que convertir en nenaza un mascle de debò, i jo li donaria feina. Era evident que entre tots dos el diàleg anava pujant de to. Em vaig atrevir a fer alguns gestos de presoner seduït. Van passar les cançons de la Pinta i la Remedios i... Em vaig aixecar. A aquelles altures, si ho havia fet bé, ell també s'aixecaria i em seguiria fins a la porta, o al carrer. Vaig moure'm lentament, fent passos pausats perquè tingués temps de reaccionar. Quan era a prop de la sortida, saludant el porter com cada nit, ja el veia de reüll posar-se apressadament l'americana, que li anava estreta. Era xaparro, fort i... repugnant. En sortir al carrer ja només el tenia a dos metres i tots els pèls del meu cos estaven de punta, com antenes mesurant els senyals d'alarma. A penes havia fet les primeres passes, ja vaig sentir com feia un soroll amb els llavis per cridar-me l'atenció. Em vaig aturar, com si ho esperés. Vaig girar-me seductor, però fent posat de conquerit, amb la mà a la butxaca, palpant el ganivet. Se'm va acostar i amb un castellà ben sonant va dir-me:

—¿Me esperabas?

El cretí ja començava malament. Vaig fer un gest de conformitat i un somriure còmplice.

—Estás muy bueno. Me pensaba que ibas a por el negro.

Com esperava, barroer profund i amb mentalitat de caçador que li acaba de fotre la presa al veí. Vaig decidir callar i fer-me l'interessant.

—¿Tienes casa?

Li vaig fer un gest negatiu amb el cap. Encara no havia aconseguit deslliurar la gargamella del nus de fàstics que aquell pudent em provocava.

—Ven conmigo, aquí hay un meublé. Pagaré yo. —Vaig fer un somriure i vaig començar a caminar al seu costat. Un silenci. I una pregunta:— ¿Eres español?

—No —vaig contestar per fi—. Francés.

—¿Franchutis?

—Sí.

—¿Y el nombre? Si puede saberse, claro.

—Germinal, ¿y tú?

—Antonio.

D'acord, ja n'hi havia prou. Se sentia tan segur que ni amagava el seu nom. Tot anava endavant.

Però ell continuava burxant:

—¿Y qué oficio?

—Banquero.

Sabia que aquesta paraula causaria efecte. Una presa major, pensaria el caçador. Al mateix temps em preguntava per què li deia la veritat a aquell fill de puta.



—¿Ricacho?

—A medias.

Va riure. Jo acaronava el meu ganivet, petit i tallant.

La pensió no era lluny, semblava de mala mort per fora però no ho era tant per dins. Almenys aparentava netedat. Un recepcionista amatent va reconèixer el Gran Cabró, que segurament havia pujat de graduació militar perquè aquell porter adoptava un to molt servil:

—Buenas noches, don Antonio, le puedo servir la mejor que me queda. La diecinueve.

Les entranyes se m'obrien en canal.

Ell va pagar per endavant. Va preguntar:

—¿Todo tranquilo?

—No se preocupe, don Antonio, hoy hay gente influyente. Está usted protegido.

Les dents del Gran Cabró, grogues pel tabac, van enlletgir un somriure quan em va fer un senyal per enfilar cap a l'habitació. Es veia que freqüentava la casa. Reconeixia l'habitació 19 sense que a la porta hi hagués cap número, o almenys jo no el vaig veure enlloc. Va obrir-la decidit per deixar-me entrar primer, es va quedar al llindar, mirant-me fixament quan li passava per davant, com valorant la captura. La pudor era només la flaire de la seva repugnància. Ara vindria el més difícil. Aquell tipus anava calent com un brau i... Deixi'm repetir-li, Lluís, que en totes les accions que s'anaven succeint, jo no em sentia mai improvisant. Ara, mentre l'hi explico, ho podria semblar, però dins el meu cap estava tot predestinat, sentenciat, si vol. Cada gest, cada paraula, ja estava prevista abans que arribés, i això em donava una seguretat perversa. Ja l'hi he dit, era un guió sabut: com quan, al tancar la porta, que ell apagués el llum general de l'habitació i quedés només una bombeta encesa, vermella, tènue i terrible, que ens mantenia en la penombra. Prenent-me per la cintura em va posar l'esquena contra la paret i s'ajuntà contra mi sense més preàmbuls. Em vaig empassar el seu regust de tabac, que amb la saliva llefiscosa d'alcohol m'entrava per arreu. Va voler-me desbotonar la camisa amb una mà mentre amb l'altra em fregava la bragueta. Després de grapejar-me uns segons va remarcar que el meu sexe no es tesava i em va mirar com fotent-se'n. Es va treure l'americana precipitat, i em va ensenyar provocador la pistola al cinto; jo em vaig treure la jaqueta tenint cura que el ganivet no em caigués i vaig continuar despullant-me davant d'ell, que em mirava tocant-se. El Gran Cabró ja no podia més. Se'm va llançar al damunt. Vam caure al llit, i jo procurava que l'americana em quedés a prop mentre ell no parava de refregar-me el sexe, que finalment se'm va engrossir. Al veure-ho es va animar i em va començar a parlar en un llenguatge excitat i matusser que en qualsevol altra situació m'hauria fet riure a dolls. Vaig sentir com frisant, mentre em premia el sexe, em deia a l'orella «Me la meterás toda dentro». Si li he de ser sincer, va ser l'únic moment en què em va agafar per sorpresa. Per aquest cantó no me l'esperava, havia previst que seria jo qui el rebria, no sé per què, però la manera de ser d'aquell cretí m'ho havia fet pensar. Doncs no, el Gran Cabró em volia perquè li entrés a dins, li fregués la pròstata amb el meu gland i el fes enlletar-se com un foll. Es va abaixar els pantalons, jo ja estava despullat, vaig optar per fer i no mirar. Només volia tenir a la vora l'americana amb el ganivet a la butxaca. Es va fotre una escopinada a la mà, em va agafar el sexe i va trempar-lo amb la salivada. Em refregava el cul, anava ferit de ganes, em deia porcades, feia moviments demanant-me que l'entrés, vaig fotre un cop sec i fort. Vaig penetrar-lo sense problemes. El plaer el feia gemegar dient-me coses difícils de repetir-li ara. Va començar a panteixar, s'estava masturbant al ritme dels meus moviments. Ja tenia el ganivet a la mà. Cada cop premia més fort l'esfínter, estava a punt, jo tenia obert el coltell sota els rebrecs de l'americana, sense que ell em pogués veure, ara era el moment, abans que el fill de puta ejaculés. Ara! Però el braç no m'obeïa. O era que no tenia collons de fer-ho. Tanmateix volia fer-ho. Va començar a bramar i es va escórrer com una font, dat pel cul, amb esglais, convulsions i dient disbarats a dojo. Jo estava a punt de clavar-li el ganivet però no n'era capaç. Em maleïa a mi mateix per covard. Ell ja havia acabat l'orgasme i no estava per res, respirava profundament, va fer un gest amb la cintura per treure's el sexe del cul. Abans que es girés vaig deixar el ganivet a sota el llençol, molt a l'abast de la meva mà dreta. Es tocava el sexe, jo no entenia massa bé per on anava, finalment es va girar fins a encarar-se'm, notava com el seu esperma em mullava el ventre. El ulls fixos en els meus, continuava tocant-se el sexe amb un posat arrogant, com un torero abans de l'estocada, i em va dir:

—Ven, ahora te toca a ti, voy a meterme en tu culito de maricona.

El seu alè era una puda, el seu cos suat i enganxifós s'arrapava al meu, mentre seguia remenant-se el sexe per acabar-lo de trempar. Jo tenia ja el ganivet a la mà, però no tenia força.

Va ser aleshores quan aquella boca d'infern, just davant de la meva, es va obrir entre pudors i saliva i va vomitar:

—Verás cómo te gustará ser mi nena. A todas les da mucho gusto. Anda, gírate, te haré mi NENAZA.

Mai no hagués pronunciat aquella paraula. Al principi, en la seva excitació, no va notar el tacte fred de la fulla al pit, la punxada. Jo l'agafava a ell amb l'altre braç per immobilitzar-lo. El ganivet el penetrava i ell encara no havia reaccionat, calent de desig com anava. De cop va aparèixer el dolor, un crit ofegat per la sorpresa, moviments convulsos, el fill de puta era fort, jo notava la calentor de la sang al meu pit enganxat al seu. Vaig fer entrar la fulla fins a obrir-li el cor, va fer una força gegantina. Jo també. De sobte una convulsió i, després, el silenci. La quietud. La pau. L'havia matat, Lluís. Jo era allà enganxat a ell, amb el ventre, els baixos, el pit, tot ple de sang, suor, esperma, i no em sento gens orgullós de dir-li que vaig començar a sentir-me més i més ple d'una estranya benaurança que m'envaïa calmosament tots els racons del cos. Serenament, sense presses, vaig iniciar uns gestos mecànics, precisos, per desempallegar-me d'aquell porc i per comprendre i dominar la situació. Notava com si m'estigués curant d'una llarga i agònica malaltia. Primer vaig entrar en aquell lavabo immund per netejar-me a fons, parsi-moniós, en aquella dutxa que semblava racionar l'aigua, amb unes tovalloles minses que no m'arribaven per a res. Em netejava la sang, que s'escolava tèrbola i amb dificultat pel forat del desguàs. Jo la mirava sense cap espant, em sembla que ben al contrari, agraint a la vida l'oportunitat d'haver-la vessat. Agafi'm aquest cotó fluix, gràcies. Vaig vestir-me mirant el Gran Cabró, tenia els ulls desmesuradament oberts, sorprès encara que la dalla li hagués partit la vida. Em pot donar aquell flascó? Es un desmaquillador, prengui cura que no es vessi. Vaig posar-me la roba mirant que cap taca de sang em denunciés. No vaig voler dissimular ni arreglar res de l'habitació. Vaig baixar les escales del meublé no gaire neguitós, sabia que ningú em preguntaria res. Era clar que el porter notaria que baixava sol, però també era normal, per a un militar, dissimular que li agradaven els marietes. Mentre baixava pensava en la immensa taca de sang que omplia els llençols. Perdoni, costa netejar-se els ulls a la meva edat perquè el lacrimal sempre està embussat i amb el cotó fluix t'irrites, plores i acabes fent una marranada. Doncs com li deia, pensar en aquella gran taca de sang, l'hi confesso, m'assossegava. Sortia al carrer mentre moltes imatges de les que li he explicat aquests mesos revenien en una mena de processó calmosa i relaxant. Vaig anar tranquil·lament a casa, sentint com dins meu s'encenia una llum apagada feia molts anys. Van passar les hores i els dies però ningú no va importunar-me. En realitat no em va sorprendre, ja hi comptava. Ho taparien com poguessin, no era gens saludable per al règim que els seus militars morissin acabats d'encular... Doni'm aquesta capseta, sisplau, ho he previst tot, perdoni perquè dec fer un caveto espantós, només amb un ull pintat. Esperi, que ho poso a dins... Què li deia? Ah, sí. Ni tan sols em va caldre fugir a Sète, sabia que amb la graduació del Gran Cabró, tal com el trobarien, amb l'esperma enmig de la sang, amb el cul obert de plaer, i havent-hi un prohom important aquell dia al prostíbul... Ja es veia a venir que, si no tenien un culpable de seguida, ho enterrarien tot i ho deixarien córrer. I va ser així. Mai ningú no em va preguntar res. Aquell porc va morir sol i oblidat de tothom.

Deixi, Lluís, deixi-ho aquí a la taula. Molt bé, gràcies... Sap? Havia pensat que quan acabés d'explicar-1'hi tot li oferiria aquesta capseta, amb el cotó fluix ple de les pintures que tots aquests anys he dut al voltant dels ulls. No em pregunti per què, però m'agradaria que s'ho emportés, si vol. Es el meu regal. Potser per vostè deu ser com una brutícia. Però per mi és de lluny el més valuós que tinc. Sap? Ja no me'ls pintaré més. Ara ja no em cal. Li semblarà absurd, però l'any 75, quan va morir l'altre Gran Cabró, vaig decidir pintar-me'ls per testimoniar el meu secret. Doncs miri, ara aquest secret el té vostè, dins aquesta capseta. També li hauria de dir, i no se m'enfadi, que quan avui se'n vagi d'aquí no voldria veure'l més, Lluís. I ja es pot imaginar que no és res de personal.

Espero, i desitjo, que la història que li he explicat li serveixi per a alguna cosa. A mi m'ha servit per poder morir tranquil. Ja només vull morir tranquil. I si tinc sort, segurament abans que vostè pugui acabar la seva pel·lícula, si l'hi deixen fer. Deixi'm dir-li que en aquests mesos li he agafat afecte, quasi estima, si m'ho permet. M'ha escoltat atent, pacient, respectuós, i m'ha fet molt de bé. Tingui, doncs. Emporti's aquesta capseta, i si hi dóna algun valor, guardi-la. Faci's la idea que a dins s'hi desa la memòria d'uns ulls pintats.

Uns ulls pintats... i cansats, Lluís. Si vol que li digui la veritat, uns ulls massa cansats... I no tant pels molts anys viscuts. Ni tan sols per totes les bajanades i devastacions que han hagut de veure i viure.

Tinc els ulls cansats de tant intentar que no se m'esborri de la retina la imatge servada durant tots aquests anys, dia a dia, minut a minut. La imatge del meu Amic Amat.

Sap? Com diria molt millor un poeta grec de qui ja no recordo el nom:

Jo, assegut a la platja, a redós d'una barca humil, mirant-lo sortir del mar, el seu cos moll i ornat d'una estranya lluminositat, talment vaig contemplar la bellesa completa.





EPÍLEG





no volia tancar aquest llibre sense tenir un record agraït a dues persones que, si bé tenen poc a veure amb el gros del que van viure en Germinal i en David, en canvi m'han permès, amb els relats del seus records, bastir la història que us acabo de contar.

La Presentació Sendra va morir fa uns anys. Es va convertir en la meva tata quan jo vorejava els vint. Llavors jo ja cantava, i massa sovint tornava dels recitals a unes hores intempestives. Al matí, encara mig estabornit, m'asseia a prop d'ella i, com si es tractés d'una teràpia contra la fatiga, deixava passar les hores escoltant retalls de la seva vida, de com havia nascut a la Barceloneta, i com eren els carrers, i els veïns, i el taller de modistes on va anar a treballar, i el primer amor, i la Guerra Civil, i el seu matrimoni, i la dictadura, i els fills... i sempre pobra. Tot això m'ho explicava havent complert més de vuitanta anys. Sempre em sorprenia una sensació: semblava com si tanta privació i tanta devastació no haguessin pogut deixar cap rastre d'amargura o de ressentiment en la seva bondat.

La Maria Grau avui té noranta-quatre anys. Fa encara poc, els seus macarrons cantaven meravelles, i entre sofregit i sofregit jo procurava obrir el llibre de la seva vida. Ella es sorprenia que a algú trenta anys més jove li poguessin interessar les petites coses que havia viscut. El seu és un llibre excepcional, i ella tenia molt bona traça a obrir-lo per qualsevol pàgina, com si el tingues perfectament dividit per capítols. Un dia va enfilar la història d'un parent seu, un jove a qui la guerra va envestir amb divuit anys. Aquell dia els macarrons es van quedar al plat. I segurament, sense saber-ho, vaig començar a escriure aquesta novel·la.

Voldria finalment aprofitar les darreres paraules per demanar excuses als possibles lectors que hagin viscut alguns dels episodis històrics presents a la novel·la. Avui ja deuen ser molt grans, i per pròpia experiència sé com pot arribar a molestar que un nouvingut destaroti l'ordre dels records i la percepció de les coses. La petita història dels personatges d'aquest llibre passa per la gran història dels fets que varen fer trontollar els fonaments de la societat catalana, i més enllà. He procurat ser lleial a aquests fets des de la fidelitat als personatges. He procurat que fossin pocs, però sé que en alguns esdeveniments no m'ajusto gaire a l'estricta realitat. Penso sobretot en el passatge de l'Ebre. Ubico a Garcia peripècies i circumstàncies que succeïren en altres llocs per on l'exèrcit republicà també va travessar el gran riu. No vaig saber renunciar a unes imatges que m'havien arribat per tradició oral o per documentació, i que em servien per explicar l'enorme desfeta que tot allò va representar. Els en demano perdó.

Ho sento especialment, perquè és a les dones i homes que encara sobreviuen a aquells anys d'espant, a tots aquells a qui la vida ha encorbat la columna del cos però encara mantenen recta la columna de l'ànima, a tots, a qui vull dedicar aquest llibre.





